<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width">
<meta name="theme-color" content="#222"><meta name="generator" content="Hexo 6.0.0">

  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">



<link rel="stylesheet" href="https://cdnjs.cloudflare.com/ajax/libs/font-awesome/6.2.1/css/all.min.css" integrity="sha256-Z1K5uhUaJXA7Ll0XrZ/0JhX4lAtZFpT6jkKrEDT0drU=" crossorigin="anonymous">
  <link rel="stylesheet" href="https://cdnjs.cloudflare.com/ajax/libs/animate.css/3.1.1/animate.min.css" integrity="sha256-PR7ttpcvz8qrF57fur/yAx1qXMFJeJFiA6pSzWi0OIE=" crossorigin="anonymous">

<script class="next-config" data-name="main" type="application/json">{"hostname":"6gpp.github.io","root":"/","images":"/images","scheme":"Gemini","darkmode":false,"version":"8.14.0","exturl":false,"sidebar":{"position":"left","display":"post","padding":18,"offset":12},"copycode":{"enable":true,"style":null},"bookmark":{"enable":false,"color":"#222","save":"auto"},"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"stickytabs":false,"motion":{"enable":true,"async":false,"transition":{"menu_item":"fadeInDown","post_block":"fadeIn","post_header":"fadeInDown","post_body":"fadeInDown","coll_header":"fadeInLeft","sidebar":"fadeInUp"}},"prism":false,"i18n":{"placeholder":"搜索...","empty":"没有找到任何搜索结果：${query}","hits_time":"找到 ${hits} 个搜索结果（用时 ${time} 毫秒）","hits":"找到 ${hits} 个搜索结果"},"path":"/search.xml","localsearch":{"enable":true,"trigger":"auto","top_n_per_article":1,"unescape":false,"preload":false}}</script><script src="/js/config.js"></script>

    <meta name="description" content="所有在读书中度过的日子都是美好的">
<meta property="og:type" content="website">
<meta property="og:title" content="得月庵">
<meta property="og:url" content="https://6gpp.github.io/page/60/index.html">
<meta property="og:site_name" content="得月庵">
<meta property="og:description" content="所有在读书中度过的日子都是美好的">
<meta property="og:locale" content="zh_CN">
<meta property="article:author" content="得月庵主人">
<meta name="twitter:card" content="summary">


<link rel="canonical" href="https://6gpp.github.io/page/60/">



<script class="next-config" data-name="page" type="application/json">{"sidebar":"","isHome":true,"isPost":false,"lang":"zh-CN","comments":"","permalink":"","path":"page/60/index.html","title":""}</script>

<script class="next-config" data-name="calendar" type="application/json">""</script>
<title>得月庵</title>
  






  <script async defer data-website-id="" src=""></script>

  <script defer data-domain="" src=""></script>

  <noscript>
    <link rel="stylesheet" href="/css/noscript.css">
  </noscript>
</head>

<body itemscope itemtype="http://schema.org/WebPage" class="use-motion">
  <div class="headband"></div>

  <main class="main">
    <div class="column">
      <header class="header" itemscope itemtype="http://schema.org/WPHeader"><div class="site-brand-container">
  <div class="site-nav-toggle">
    <div class="toggle" aria-label="切换导航栏" role="button">
        <span class="toggle-line"></span>
        <span class="toggle-line"></span>
        <span class="toggle-line"></span>
    </div>
  </div>

  <div class="site-meta">

    <a href="/" class="brand" rel="start">
      <i class="logo-line"></i>
      <h1 class="site-title">得月庵</h1>
      <i class="logo-line"></i>
    </a>
      <p class="site-subtitle" itemprop="description">万卷古今消永日，一窗昏晓送流年</p>
  </div>

  <div class="site-nav-right">
    <div class="toggle popup-trigger" aria-label="搜索" role="button">
        <i class="fa fa-search fa-fw fa-lg"></i>
    </div>
  </div>
</div>



<nav class="site-nav">
  <ul class="main-menu menu"><li class="menu-item menu-item-home"><a href="/" rel="section"><i class="fa fa-home fa-fw"></i>首页</a></li><li class="menu-item menu-item-sitemap"><a href="/links/map.html" rel="section"><i class="fa fa-sitemap fa-fw"></i>阅历</a></li><li class="menu-item menu-item-tags"><a href="/tags/" rel="section"><i class="fa fa-tags fa-fw"></i>标签</a></li><li class="menu-item menu-item-about"><a href="/about/" rel="section"><i class="fa fa-user fa-fw"></i>关于</a></li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup"><div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" maxlength="80"
           placeholder="搜索..." spellcheck="false"
           type="search" class="search-input">
  </div>
  <span class="popup-btn-close" role="button">
    <i class="fa fa-times-circle"></i>
  </span>
</div>
<div class="search-result-container no-result">
  <div class="search-result-icon">
    <i class="fa fa-spinner fa-pulse fa-5x"></i>
  </div>
</div>

    </div>
  </div>

</header>
        
  
  <aside class="sidebar">

    <div class="sidebar-inner sidebar-overview-active">
      <ul class="sidebar-nav">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <div class="sidebar-panel-container">
        <!--noindex-->
        <div class="post-toc-wrap sidebar-panel">
        </div>
        <!--/noindex-->

        <div class="site-overview-wrap sidebar-panel">
          <div class="site-author animated" itemprop="author" itemscope itemtype="http://schema.org/Person">
    <img class="site-author-image" itemprop="image" alt="得月庵主人"
      src="/images/avatar.jpg">
  <p class="site-author-name" itemprop="name">得月庵主人</p>
  <div class="site-description" itemprop="description">所有在读书中度过的日子都是美好的</div>
</div>
<div class="site-state-wrap animated">
  <nav class="site-state">
      <div class="site-state-item site-state-posts">
        <a href="/archives/">
          <span class="site-state-item-count">1234</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
          <a href="/categories/">
        <span class="site-state-item-count">8</span>
        <span class="site-state-item-name">分类</span></a>
      </div>
      <div class="site-state-item site-state-tags">
          <a href="/tags/">
        <span class="site-state-item-count">56</span>
        <span class="site-state-item-name">标签</span></a>
      </div>
  </nav>
</div>

        </div>
      </div>
    </div>

    
  </aside>


    </div>

    <div class="main-inner index posts-expand">

    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_054/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_054/" class="post-title-link" itemprop="url">三国演义 - 第054回 吴国太佛寺看新郎 刘皇叔洞房续佳偶</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-02-23 00:00:00" itemprop="dateCreated datePublished" datetime="2000-02-23T00:00:00+08:00">2000-02-23</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第054回 吴国太佛寺看新郎 刘皇叔洞房续佳偶</font></center></p>

<p>　　却说孔明闻鲁肃到，与玄德出城迎接，接到公廨，相见毕。肃曰：「主公闻令姪弃世，特具薄礼，遣某前来致祭。周都督再三致意刘皇叔、诸葛先生。」玄德、孔明起身称谢，收了礼物，置酒相待。肃曰：「前者皇叔有言：『公子不在，即还荆州。』今公子已去世，必然见还。不识几时可以交割？」玄德曰：「公且饮酒，有一个商议。」肃强饮数杯，又开言相问。玄德未及回答，孔明变色曰：「子敬好不通理！直须待人开口！自我高皇帝斩蛇起义，开基立业，传至于今；不幸奸雄并起，各据一方；少不得天道好还，复归正统。我主乃中山靖王之后，孝景皇帝玄孙，今皇上之叔，岂不可分茅裂土？况刘景升乃我主之兄也。弟承兄业，有何不顺？汝主乃钱塘小吏之子，素无功德于朝廷；今倚势力，占据六郡八十一州，尚自贪心不足，而欲并吞汉土。刘氏天下，我主姓刘倒无分，汝主姓孙反要强争？且赤壁之战，我主多负勤劳，众将并皆用命，岂独是汝东吴之力？若非我借东南风，周郎安能展半筹之功？江南一破，休说二乔置于铜雀宫，虽公等家小，亦不能保。适来我主人不即答应者，以子敬乃高明之士，不待细说。何公不察之什也？」</p>
<p>　　一席话，说得鲁子敬缄口无言；半晌乃曰：「孔明之言，怕不有理；争奈鲁肃身上什是不便。」孔明曰：「有何不便处？」肃曰：「昔日皇叔当阳受难时，是肃引孔明渡江，见我主公﹔后来周公瑾欲兴兵取荆州，又是肃挡住；至说待公子去世还荆州，又是肃担承；今却不应前言，教鲁肃如何回覆？我主与周公瑾必然见罪。肃死不恨，只恐惹恼东吴，兴动干戈，皇叔亦不能安坐荆州，空为天下耻笑耳。」孔明曰：「曹操统百万之众，动以天子为名，吾亦不以为意，岂惧周郎一小儿乎！若恐先生面上不好看，我劝主人立纸文书，暂借荆州为本。待我主别图得城池之时，便交付还东吴。此论如何？」肃曰：「孔明待夺得何处，还我荆州？」孔明曰：「中原急未可图；西川刘璋暗弱，我主将图之。若图得西川，那时便还。」肃无奈，只得听从。玄德亲笔写成文书一纸，押了字。保人诸葛孔明也押了字。孔明曰：「亮是皇叔这里人，难道自家作保？烦子敬先生也押个字，回见吴侯也好看。」肃曰：「某知皇叔乃仁义之人，必不相负。」遂押了字，收了文书。宴罢辞回。玄德与孔明，送到船边。孔明嘱曰：「子敬回见吴侯，善言伸意，休生妄想。若不准我文书，我翻了面皮，连八十一州都夺了。今只要两家和气，休教曹贼笑话。」</p>
<p>　　肃作别下船而回，先到柴桑郡见周瑜。瑜问曰：「子敬讨荆州若何？」肃曰：「有文书在此。」呈与周瑜。瑜顿足曰：「子敬中诸葛之谋也。名为借地，实是混赖。他说取了西川便还，知他几时取西川？假如十年不得西川，十年不还。这等文书，如何中用，你却与他作保！他若不还时，必须连累足下。倘主公见罪，奈何？」肃闻言，呆了半晌曰：「然玄德不负我。」瑜曰：「子敬乃诚实人也。刘备枭雄之辈，诸葛亮奸猾之徒，恐不似先生心地。」肃曰：「若此，如之奈何？」瑜曰：「子敬是我恩人，想昔日指囷相赠之情，如何不救你？你且宽心住数日，待江北探细的回，别有区处。」鲁肃跼蹐不安。</p>
<p>　　过了数日，细作回报：「荆州城中扬起布幡做好事，城外别建新坟，军士各挂孝。」瑜惊问曰：「没了甚人？」细作曰：「刘玄德没了甘夫人，即日安排殡葬。」瑜谓鲁肃曰：「吾计成矣。使刘备束手就缚，荆州反掌可得。」肃曰：「计将安出？」瑜曰：「刘备丧妻，必将续娶。主公有一妹，极其刚勇，侍婢数百，居常带刀，房中军器摆列遍满，虽男子不及。我今上书主公，教人去荆州为媒，说刘备来入赘。赚到南徐，妻子不能勾得，幽囚在狱中，却使人去讨荆州换刘备。等他交割了城池，我别有主意。于子敬身上，须无事也。」鲁肃拜谢。周瑜写了书呈，选快船送鲁肃投南徐见孙权，先说借荆州一事，呈上文书。权曰：「你却如此糊涂！这样文书，要他何用？」肃曰：「周都督有书呈在此，说用此计，可得荆州。」权看毕，点头暗喜，寻思：「谁人可去？」猛然省曰：「非吕范不可。」遂召吕范至，谓曰：「近闻刘玄德丧妇。吾有一妹，欲招赘玄德为婿，永结姻亲，同心破曹，以扶汉室。非子衡不可为媒，望即往荆州一言。」范领命，即日收拾船只，带数个从人，望荆州来。</p>
<p>　　却说玄德自没甘夫人，昼夜烦恼。一日，正与孔明闲叙，人报东吴差吕范到来。孔明笑曰：「此乃周瑜之计，必为荆州之故。亮只在屏风后潜听。但有什说话，主公都应承了。留来人在馆驿中安歇，别作商议。」玄德教请吕范入，礼毕坐定。茶罢，玄德问曰：「子衡来必有所谕？」范曰：「范近闻皇叔失偶，有一门好亲，故不避嫌，特来作媒。未知尊意如何？」玄德曰：「中年丧妻，大不幸也。骨肉未寒，安忍便议亲？」范曰：「人若无妻，如屋无梁，岂可中道而废人伦？吾主吴侯有一妹，美而贤，堪奉箕帚。若两家共结秦晋之好，则曹贼不敢正视东南也。此事家国两便，请皇叔勿疑。但我国吴太夫人甚爱幼女，不肯远嫁，必求皇叔到东吴就婚。」玄德曰：「此事吴侯知否？」范曰：「不先禀吴侯，如何敢造次来说？」玄德曰：「吾年已半百，鬓发斑白；吴侯之妹，正当妙龄；恐非配偶。」范曰：「吴侯之妹，身虽女子，志胜男儿。常言『若非天下英雄，吾不事之。』今皇叔名闻四海，正所谓淑女配君子，岂以年齿上下相嫌乎？」玄德曰：「公且少留，来日回报。」是日设宴相待，于馆舍。至晚，与孔明商议。孔明曰：「来意亮已知道了。适间卜易，得一大吉大利之兆。主公便可应允。先教孙乾和吕范回见吴侯。面许已定，择日便去就亲。 」玄德曰：「周瑜定计欲害刘备，岂可以身轻入危险之地？」孔明大笑曰：「周瑜虽能用计，岂能出诸葛亮之料乎？略用小谋，使周瑜半筹不展﹔吴侯之妹，又属主公；荆州万无一失。」玄德怀疑未决。孔明竟教孙乾往江南说合亲事。孙乾领了言语，与吕范同到江南，来见孙权。权曰：「吾愿将小妹招赘玄德，并无异心。」孙乾拜谢，回荆州见玄德言，言吴侯专候主公去结亲。玄德怀疑不敢往。孔明曰：「吾已定下三条计策，非子龙不可行也。」遂唤赵云近前，附耳言曰：「汝保主公入吴，当领此三个锦囊。囊中有三条妙计，依次而行。」即将三个锦囊，与云贴肉收藏。孔明先使人往东吴纳了聘，一切完备。</p>
<p>　　时建安十四年冬十月。玄德与赵云、孙乾取快船十只，随行五百余人，离了荆州，前往南徐进发。荆州之事，皆听孔明裁处。玄德心中怏怏不安。到南徐州，船已傍岸。云曰：「军师分付三条妙计，依次而行。今已到此，当先开第一个锦囊来看。」于是开囊看了计策，便唤五百随行军士，一一分付如此如此。众军领命而去。又教玄德先往见乔国老；那乔国老乃二乔之父，居于南徐。玄德牵羊担酒，先往拜见，说吕范为媒，娶夫人之事。随行五百军士，俱披红挂彩，入南郡买办物件，传说玄德入赘东吴，城中人尽知其事。孙权知玄德已到，教吕范相待，且就馆舍安歇。</p>
<p>　　却说乔国老既见玄德，便入见吴国太贺喜。国太问：「有何喜事？」乔国老曰：「令爱已许刘玄德为夫人，今玄德已到，何故相瞒？」国太惊曰：「老身不知此事。」便使人请吴侯问虚实，一面先使人于城中探听。人皆回报：「果有此事。女婿已在馆驿安歇。五百随行军士都在城中买猪羊果品，准备成亲。做媒的女家是吕范，男家是孙乾，俱在馆驿中相待。」国太吃了一惊。少顷，孙权入后堂见母亲。国太捶胸大哭。权曰：「母亲何故烦恼？」国太曰：「你直如此将我看承得如无物！我姐姐临危之时，分付你什么话来？」孙权失惊曰：「母亲有话明说，何苦如此？」国太曰：「男大须婚，女大须嫁，古今常理。我为你母亲，事当禀命于我。你招刘玄德为婿，如何瞒我？女儿须是我的！」权吃了一惊，问曰：「哪里得这话来？」国太曰：「若要不知，除非莫为。满城百姓，哪一个不知？你倒瞒我！」乔国老曰：「老夫已知多日了，今特来贺喜。」权曰：「非也。此是周瑜之计，因要取荆州，故将此为名，赚刘备来拘囚在此，要他把荆州来换；若其不从，先斩刘备。此是计策，非实意也。」国太大怒，骂周瑜曰：「汝做六郡八十一州大都督，直恁无条计策去取荆州，却将我女儿为名，使美人计！杀了刘备，我女便是望门寡，明日再怎的说亲？须误了我女儿一世！们好做作！」乔国老曰：「若用此计，便得荆州，也被天下耻笑。此事如何行得！」说得孙权默然无语。</p>
<p>　　国太不住口的骂周瑜。乔国老劝曰：「事已如此，刘皇叔乃汉室宗亲，不如真个招他为婿，免得出丑。」权曰：「年纪恐不相当。」国老曰：「刘皇叔乃当世豪杰，若招得这个女婿，也不辱了令妹。」国太曰：「我不曾认得刘皇叔，明日约在甘露寺相见。如不中我意，任从你们行事；若中我的意，我自把女儿嫁他。」孙权乃大孝之人，见母亲如此言语，随即应承，出外唤吕范，分付来日甘露寺方丈设宴，国太要见刘备。吕范曰：「何不令贾华部领三百刀斧手，伏于两廊？若国太不喜时，一声号举，两边齐出，将他拿下。」权遂唤贾华分付预先准备，只看国太举动。</p>
<p>　　却说乔国老辞吴国太归，使人去报玄德，言来日吴侯、国太亲自要见，好生在意。玄德与孙乾、赵云商议。云曰：「来日此会，多凶少吉，云自引五百军保护。」次日，吴国太、乔国老先在甘露寺方丈里坐定。孙权引一班谋士，随后都到，却教吕范来馆驿中请玄德。玄德内披细铠，外穿锦袍，从人背剑紧随，上马投甘露寺来。赵云全装贯带，引五百军随行。来到寺前下马，先见孙权。权观玄德仪表非凡，心中有畏惧之意。二人叙礼毕，遂入方丈见国太。国太见了玄德，大喜，谓乔国老曰：「真吾婿也！」国老曰：「玄德有龙凤之姿，天日之表；更兼仁德布于天下；国太得此佳婿，真可庆也。」玄德拜谢，共宴于方丈之中。少刻，子龙带剑而入，立于玄德之侧。国太问曰：「此是何人？」玄德答曰：「常山赵子龙也。」国太曰：「莫非当阳长坂抱阿斗者乎？」玄德曰：「然。」国太曰： 「真将军也！」遂赐以酒。赵云谓玄德曰：「却才某于廊下巡视，见房内有刀斧手埋伏，必无好意。可告知国太。」玄德乃跪告于国太席前，泣而告曰：「若杀刘备，就此请诛。」国太曰：「何出此言？」玄德曰：「廊下暗伏刀斧手，非杀备而何？」国太大怒，责骂孙权：「今日玄德既为我婿，即我之儿女也。何故伏刀斧手于廊下？」权推不知，唤吕范问之。范推贾华；国太唤贾华责骂。华默然无言。国太喝令斩之。玄德告曰：「若斩大将，于亲不利，备难久居膝下矣。」乔国老也相劝。国太方叱退贾华。刀斧手皆抱头鼠窜而去。</p>
<p>　　玄德更衣出殿前，见庭下有一石块。玄德拔从者所佩之剑，仰天祝曰：「若刘备得勾回荆州，成王霸之业，一剑挥石为两段。如死于此地，剑剁石不开。」言讫，手起剑落，火光迸溅，砍石为两段。孙权在后面看见，问曰：「玄德公如何恨此石？」玄德曰：「备年近五旬，不能为国家剿除贼党，心常自恨。今蒙国太招为女婿，此平生之际遇也。恰才问天买卦，如破曹兴汉，砍得此石。今果然如此。」权暗思：「刘备莫非用此言瞒我？」亦掣剑谓玄德曰：「吾亦问天买卦。若破得曹贼，亦断此石。」却暗暗祝告曰：「若再取得荆州，兴旺东吴，砍石为两半！」手起剑落，巨石亦开。至今有十字纹「恨石」尚存。</p>
<p>　　后人观此胜迹，作诗赞曰：<br>　　宝剑落时山石断，金环响处火光生，两朝旺气皆天数。从此乾坤鼎足成。</p>
<p>　　二人弃剑，相携入席。又饮数巡，孙乾目视玄德。玄德辞曰：「备不胜酒力，告退。」孙权送出寺前，二人并立，观江山之景。玄德曰：「此乃天下第一江山也！」至今甘露寺碑上云：「天下第一江山。」</p>
<p>　　后人有诗赞曰：<br>　　江山雨霁拥青螺，境界无忧乐最多。昔日英雄凝目处，岩崖依旧抵风波。</p>
<p>　　二人共览之次，江风浩荡，洪波滚雪，白浪掀天。忽见波上一叶小舟，行于江面上，如行平地。玄德叹曰：「南人驾船，北人乘马，信有之也。」孙权闻言自思曰：「刘备此言，戏我不惯乘马耳。」乃令左右牵过马来，飞身上马，驰骤下山，复加鞭上岭，笑谓玄德曰：「南人不能乘马乎？」玄德闻言，撩衣一跃，跃上马背，飞走下山，复驰骋而上。二人立马于山坡之上，扬鞭大笑。至今此处名为「驻马坡」。</p>
<p>　　后人有诗曰：<br>　　驰骤龙驹气概多，二人并辔望山河。东吴西蜀成王霸，千古犹存驻马坡。</p>
<p>　　当日二人并辔而回。南徐之民，无不称贺。玄德自回馆驿，与孙乾商议。干曰：「主公只是哀求乔国老，早早毕姻，免生别事。」次日，玄德复至乔国老宅前下马。国老接入，礼毕，茶罢，玄德告曰：「江左之人，多有要害刘备者，恐不能久居。」国老曰：「玄德宽心。吾为公告国太，令作护持。」玄德拜谢自回。乔国老入见国太，言玄德恐人谋害，急急要回。国太大怒曰：「我的女婿，谁敢害他！」即时便教搬入书院暂住，择日毕姻。玄德自入告国太曰：「只恐赵云在外不便，军士无人约束。」国太教尽搬入府中安歇，休留在馆驿中，免得生事。玄德暗喜。</p>
<p>　　数日之内，大排筵会，孙夫人与玄德结亲。至晚客散，两行红炬，接引玄德入房。灯光之下，但见枪刀簇满；侍婢皆佩剑悬刀，立于两傍。諕得玄德魂不附体。</p>
<p>　　正是：惊看侍女横刀立，疑是东吴设伏兵。毕竟是何缘故，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_053/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_053/" class="post-title-link" itemprop="url">三国演义 - 第053回 关云长义释黄汉升 孙仲谋大战张文远</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-02-22 00:00:00" itemprop="dateCreated datePublished" datetime="2000-02-22T00:00:00+08:00">2000-02-22</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第053回 关云长义释黄汉升 孙仲谋大战张文远</font></center></p>

<p>　　却说孔明谓张飞曰：「前者子龙取桂阳郡时，责下军令状而去。今日翼德要取武陵，必须也责下军令状，方可领兵去。」张飞遂立军令状，欣然领三千军，星夜投武陵界上来。金旋听得张飞引兵到，乃集将校整点精兵器械，出城迎敌。从事巩志谏曰：「刘玄德乃大汉皇叔，仁义布于天下。加之张翼德骁勇非常，不可迎敌，不如纳降为上。」金旋大怒曰：「汝欲与贼通连为内变耶？」喝令武士推出斩之。众官苦告曰：「先斩家人，于军不利。」金旋乃喝退巩志，自率兵出。离城二十里，正迎张飞。飞挺矛立马，大喝金旋。旋问部将：「谁敢出战？」众皆畏惧，莫敢向前。旋自骤马舞刀迎之。张飞大喝一声，浑如巨雷。金旋失色，不敢交锋，拨马便走。飞引众军随后掩杀。金旋走至城边，城上乱箭射下。旋惊视之，见巩志立于城上曰：「汝不顺天时，自取败亡，吾与百姓自降刘矣。」言未毕，一箭射中金旋面门，坠于马下，军士割头献张飞，巩志出城纳降。飞就令巩志赍印绶，往桂阳见玄德；玄德大喜，遂令巩志代金旋之职。</p>
<p>　　玄德亲至武陵安民毕，驰书报云长，言翼德、子龙各得一郡。云长乃回书上请曰：「闻长沙尚未取，如兄长不以弟为不才，教关某干这件功劳甚好。」玄德大喜，遂教张飞星夜去替云长守荆州，令云长来取长沙。云长既至，入见玄德、孔明。孔明曰：「子龙取桂阳，翼德取武陵，都是三千军去。今长沙太守韩玄，固不足道。只是他有一员大将，乃南阳人，姓黄，名忠，字汉升；是刘表帐下中郎将，与刘表之姪刘磐共守长沙，后事韩玄；虽今年近六旬，却有万夫不当之勇，不可轻敌。云长去，必须多带军马。」云长曰：「军师何故长别人锐气，灭自己威风？量一老卒，何足道哉！关某不须用三千军，只消本部下五百名校刀手，决定斩黄忠、韩玄之首，献来麾下。」玄德苦挡。云长不依，只领五百校刀手而去。孔明谓玄德曰：「云长轻敌黄忠，只恐有失。主公当往接应。」玄德从之，随后引兵望长沙进发。</p>
<p>　　却说长沙太守韩玄，平生性急，轻于杀戮，众皆恶之。是时听知云长军到，便唤老将黄忠商议。忠曰：「不须主公忧虑。凭某这口刀，这张弓，一千个来，一千个死！」原来黄忠能开二石力之弓，百发百中。言未毕，阶下一人应声而出曰：「不须老将军出战，只就某手中定活捉关某。」韩玄视之，乃管军校尉杨龄。韩玄大喜，遂令杨龄引军一千，飞奔出城。约行五十里，望见尘头起处，云长军马早到。杨龄挺枪出马，立于阵前骂战。云长大怒，更不打话，飞马舞刀，直取杨龄。龄挺枪来迎。不三合，云长手起刀落，砍杨龄于马下。追杀败兵，直至城下。韩玄闻之大惊，便教黄忠出马。玄自来城上观看。忠提刀纵马，引五百骑兵飞过吊桥。云长见一老将出马，知是黄忠，把五百校刀手一字摆开，横刀立马而问曰：「来将莫非黄忠否？」忠曰：「既知我名，焉敢犯我境！」云长曰：「特来取汝首级！」言罢，两马交锋。斗一百余合，不分胜负。韩玄恐黄忠有失，鸣金收军。黄忠收军入城。云长也退军，离城十里下寨，心中暗忖：「老将黄忠，名不虚传：斗一百合，全无破绽。来日必用拖刀计，背砍赢之。」</p>
<p>　　次日早饭毕，又来城下搦战。韩玄坐在城上，教黄忠出马。忠引数百骑杀过吊桥，再与云长交马。又斗五六十合，胜负不分。两军齐声喝采。鼓声正急时，云长拨马便走。黄忠赶来。云长方欲用刀砍去，忽听得脑后一声响；急回头看时，见黄忠被战马前失，掀在地下。云长急回马，双手举刀猛喝曰：「我且饶你性命！快换马来厮杀！」黄忠急提起马蹄，飞身上马，奔入城中。玄惊问之。忠曰：「此马久不上阵，故有此失。」玄曰：「汝箭百发百中，何不射之？」忠曰：「来日再战，必然诈败，诱到吊桥边射之。」玄以自己所乘一匹青马与黄忠。忠拜谢而退，寻思：「难得云长如此义气！他不忍杀害我，我又安忍射他？若不射，又恐违了将令。」是夜踌躇未定。</p>
<p>　　次日天晓，人报云长搦战。忠领兵出城。云长两日战黄忠不下，十分焦躁，抖擞威风，与忠交马。战不到三十余合，忠诈败，云长赶来。忠想昨日不杀之恩，不忍便射，带住刀，把弓虚拽弦响，云长急闪，却不见箭；云长又赶，忠又虚拽。云长急闪，又无箭；只道黄忠不会射，放心赶来。将近吊桥，黄忠在桥上搭箭开弓，弦响箭到，正射在云长盔缨根上。前面军齐声喊起。云长吃了一惊，带箭回寨，方知黄忠有百步穿杨之能，今日只射盔缨，正是报昨日不杀之恩也。云长领兵而退。</p>
<p>　　黄忠回到城上来见韩玄，玄便喝左右捉下黄忠。忠叫曰：「无罪！」玄大怒曰：「我看了三日，汝敢欺我！汝前日不力战，必有私心；昨日马失，他不杀汝，必有关通；今日两番虚拽弓弦，第三箭却正射他盔缨，如何不是外通内连？若不斩汝，必为后患！」喝令刀斧手推下城门外斩之。众将欲告，玄曰：「但告免黄忠者，便是同情！」刚推到门外，恰欲举刀，忽然一将挥刀杀入，砍死刀手，救起黄忠，大叫曰：「黄汉升乃长沙之保障，今杀汉升，是杀长沙百姓也！韩玄残暴不仁，轻贤慢士，当众共殛之！愿随我者便来！」众视其人，面如重枣，目若朗星，乃义阳人魏延也；自襄阳赶刘玄德不着，来投韩玄；玄怪其傲慢少礼，不肯重用，故屈沉于此。当日救下黄忠，教百姓同杀韩玄，袒臂一呼，相从者数百余人。黄忠拦当不住。魏延直杀上城头，一刀砍韩玄为两段，提头上马，引百姓出城，投拜云长。云长大喜，遂入城，安抚已毕，请黄忠相见。忠托病不出。云长即使人去请玄德、孔明。</p>
<p>　　却说玄德自云长来取长沙，与孔明随后催促人马接应。正行间，青旗倒卷，一鸦自北南飞，连叫三声而去。玄德曰：「此应何祸福？」孔明就在马上袖占一课，曰：「长沙郡已得，又主得大将。午时后定见分晓。」少顷，见一小校飞报前来，说：「关将军已得长沙郡，降将黄忠、魏延。耑等主公到彼。」玄德大喜，遂入长沙。云长接入厅上，具言黄忠之事。玄德乃亲往黄忠家相请，忠方出降，求葬韩玄尸首于长沙之东。</p>
<p>　　后人有诗赞黄忠曰：</p>
<p>　　将军气概与天参，白发犹然困汉南。至死甘心无怨望，临降低首尚怀惭。<br>　　宝刀灿雪彰神勇，铁骑临风忆战酗。千古高名应不泯，长随孤月照湘潭。</p>
<p>　　玄德待黄忠甚厚。云长引魏延来见，孔明喝令刀斧手推出斩之。玄德惊问孔明曰：「魏延乃有功无罪之人，军师何故欲杀之？」孔明曰：「食其禄而杀其主，是不忠也；居其土而献其地，是不义也。吾观魏延脑后有反骨，久后必反，故先斩之，以绝祸根。」玄德曰：「若斩此人，恐降者人人自危。望军师恕之。」孔明指魏延曰：「吾今饶汝性命。汝可尽忠报主，勿生异心；若生异心，我好歹取汝首级。」魏延喏喏连声而退。黄忠荐刘表姪刘磬，见在攸县闲居，玄德取回，教掌长沙郡。四郡已平，玄德班师回荆州，改油江口为公安。自此钱粮广盛，贤士归之；将军马四散屯于隘口。</p>
<p>　　却说周瑜自回柴桑养病，令甘宁守巴陵郡，令凌统守汉阳郡。二处分布战船，听候调遣。程普引其余将士投合淝县来。原来孙权自从赤壁鏖兵之后，久在合淝，与曹兵交锋，大小十余战，未决胜负，不敢逼城下寨，离城五十里屯兵。闻程普兵到，孙权大喜，亲自出营劳军。人报鲁子敬先至，权乃下马立待之。肃慌忙滚鞍下马施礼。众将见权如此待肃，皆大惊异。权请肃上马，并辔而行，密谓曰：「孤下马相迎，足显公否？」肃曰：「未也。」权曰：「然则何如而后为显耶？」肃曰： 「愿明公威德加于四海，总括九州，克成帝业，使肃名书竹帛，始为显矣。」权抚掌大笑，回至帐中，大设饮宴，犒劳鏖兵将士，商议破合淝之策。</p>
<p>　　忽报张辽差人来下战书。权拆书观毕，大怒曰：「张辽欺吾太甚！汝闻程普军来，故意使人搦战！来日吾不用新军赴敌，看我大战一场！」传令当夜五更，三军出寨，望合淝进发。辰时左右，军马行至半涂，曹兵已到，两边布成阵势。孙权金盔金甲，披挂出马；左宋谦，右贾华，二将使方天画戟，两边护卫。三通鼓罢，曹军阵中，门旗两开，三员将全装贯带，立于阵前：中央张辽，左边李典，右边乐进。张辽纵马当先，专搦孙权决战。权绰枪欲自战，阵门中一将挺枪骤马早出，乃太史慈也。张辽挥刀来迎。两将战有七八十合，不分胜负。曹阵上李典谓乐进曰：「对面金盔者，孙权也。若捉得孙权，足可与八十三万大军报雠。」说犹未了，乐进一骑马，一口刀，从刺斜里径取孙权，如一道电光，飞至面前，手起刀落。宋谦、贾华急将画戟遮架。刀到处，两枝戟齐断，只将戟杆望马头上打。乐进回马，宋谦绰军士手中枪赶来。李典搭上箭，望宋谦心窝里便射，应弦落马。太史慈见背后有人堕马，弃却张辽，望本阵便回。张辽乘势掩杀过来，吴兵大乱，四散奔走。张辽望见孙权，骤马赶来。看看赶上，刺斜里撞出一军，为首大将，乃程普也；截杀一阵，救了孙权。张辽收军自回合淝。</p>
<p>　　程普保孙权归大寨，败军陆续回营。孙权因见折了宋谦，放声大哭。长史张纮曰：「主公恃盛壮之气，轻视大敌，三军之众，莫不寒心。即便斩将搴旗，威振疆场，亦偏将之任，非主公所宜也。愿抑贲、育之勇，怀王霸之计。且今日宋谦死于锋镝之下，皆主公轻敌之故。今后切宜保重。」权曰：「是孤之过也。从今当改之。」少顷，太史慈入帐，言：「某手下有一人，姓戈，名定，与张辽手下养马后槽是弟兄。后槽被责怀怨，今晚使人报来，举火为号，刺杀张辽，以报宋谦之雠。某请引兵为外应。」权曰：「戈定何在？」太史慈曰：「已混入合淝城中去了。某愿乞五千兵去。」诸葛瑾曰：「张辽多谋，恐有准备，不可造次。」太史慈坚执要行。权因伤感宋谦之死，急要报雠，遂令太史慈引兵五千，去为外应。</p>
<p>　　却说戈定乃太史慈乡人。当日杂在军中，随入合淝城，寻见养马后槽，两个商议。戈定曰：「我已使人报太史慈将军去了。今夜必来接应。你如何用事？」后槽曰「此间离军中较远，夜间急不能进，只就草堆上放起一把火，你去前面叫反，城中兵乱，就里刺杀张辽，余军自走也。」戈定曰：「此计大妙！」是夜张辽得胜回城，赏劳三军，传令不许解甲宿睡。左右曰：「今日全胜，吴兵远遁，将军何不卸甲安息？」辽曰：「非也。为将之道，勿以胜为喜，勿以败为忧。倘吴兵度我无备，乘虚攻击，何以应之？今夜防备，当比每夜更加谨慎。」说犹未了，后寨火起，一片声叫反，报者如麻。张辽出帐上马，唤亲从将校十数人，当道而立。左右曰：「喊声甚急，可往观之。」辽曰：「岂有一城皆反者？此是造反之人，故惊军士耳。如乱者先斩！」无移时，李典擒戈定并后槽至。辽询得其情，立斩于马前。只听得城门外鸣锣击鼓，喊声大震。辽曰：「此是吴兵外应，可就计破之。」便令人于城门内放起一把火，众皆叫反，大开城门，放下吊桥。太史慈见城门大开，只道内变，挺枪纵马先入。城上一声炮响，乱箭射下，太史慈急退，身中数箭。背后李典、乐进杀出，吴兵折其大半，乘势直赶到寨前。陆逊、董袭杀出，救了太史慈，曹兵自回。孙权见太史慈身带重伤，愈加伤感。张昭请权罢兵。权从之，遂收兵下船，回南徐润州。比及屯住军马，太史慈病重；权使张昭等问安，太史慈大叫曰：「大丈夫生于乱世，当带三尺剑立不世之功；今所志未遂，奈何死乎！ 」言讫而亡，年四十一岁。</p>
<p>　　后人有诗赞曰：</p>
<p>　　矢志全忠孝，东莱太史慈：姓名昭远塞，弓马震雄师；<br>　　北海酬恩日，神亭酣战时。临终言壮志，千古共嗟咨！</p>
<p>　　孙权闻慈死，伤悼不已，命厚葬于南徐北固山下，养其子太史享于府中。</p>
<p>　　却说玄德在荆州整顿军马，闻孙权合淝兵败，已回南徐，与孔明商议。孔明曰：「亮夜观星象，见西北有星坠地，必应折一皇族。」正言间，忽报公子刘琦病亡。玄德闻之，痛哭不已。孔明劝曰：「生死分定，主公勿忧。恐伤贵体。且理大事。可急差人到彼守御城池，并料理葬事。」玄德曰：「谁可去？」孔明曰：「非云长不可。」即时便教云长前去襄阳保守。玄德曰：「今日刘琦已死，东吴必来讨荆州，如何对答？」孔明曰：「若有人来，亮自有言对答。」过了半月，人报东吴鲁肃特来吊丧。</p>
<p>　　正是：先将计策安排定，只等东吴使命来。未知孔明如何对答，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_052/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_052/" class="post-title-link" itemprop="url">三国演义 - 第052回 诸葛亮智辞鲁肃 赵子龙计取桂阳</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-02-21 00:00:00" itemprop="dateCreated datePublished" datetime="2000-02-21T00:00:00+08:00">2000-02-21</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第052回 诸葛亮智辞鲁肃 赵子龙计取桂阳</font></center></p>

<p>　　却说周瑜见孔明袭了南郡，又闻他袭了荆、襄，如何不气？气伤箭疮，半晌方苏，众将再三劝解。瑜曰：「若不杀诸葛村夫，怎息我心中怨气？程德谋可助我攻打南郡，定要夺还东吴。」正说间，鲁肃至。瑜谓之曰：「吾欲起兵与刘备、诸葛亮共决雌雄，复夺城池。子敬幸助我。」鲁肃曰：「不可！方今与曹操相持，尚未分成败；主公见攻合淝不下；不争自家互相吞并，倘曹兵乘虚而来，其势危矣。况刘玄德旧曾与曹操相厚，若逼得紧急，献了城池，一同攻打东吴，如之奈何？」瑜曰：「吾等用计策，损兵马，费钱粮，他去图见成，岂不可恨！」肃曰：「公瑾且耐。容某亲见玄德，将理来说他。若说不通，那时动兵未迟。」诸将曰：「子敬之言甚善。」</p>
<p>　　于是鲁肃引从者径投南郡来，到城下叫门。赵云出问。肃曰：「我要见刘玄德，有话说。」云答曰：「吾主与军师在荆州城中。」肃遂不入南郡，径奔荆州。见旌旗整列，军容甚盛，肃暗羡曰：「孔明真非常人也！」军士报入城中，说鲁子敬要见。孔明令大开城门，接肃入衙。讲礼毕，分宾主而坐。茶罢，肃曰：「吾主吴侯，与都督公瑾，教某再三申意皇叔。前者，操引百万之众，名下江南，实欲来图皇叔；幸得东吴杀退曹兵，救了皇叔，所有荆州九郡，合当归于东吴。今皇叔用诡计，夺占荆、襄，使江东空费钱粮军马，而皇叔安受其利，恐于理未顺。」孔明曰：「子敬乃高明之士，何故亦出此言？常言道：『物必归主。』荆、襄九郡，非东吴之地，乃刘景升之基业。吾主固景升之弟也。景升虽亡，其子尚在。以叔辅姪，而取荆州，有何不可？」肃曰：「若果系公子刘琦占据，尚有可解；今公子在江夏，须不在这里。」孔明曰：「子敬欲见公子乎？」便命左右请公子出来。只见两从者从屏风后扶出刘琦。琦谓肃曰：「病躯不能施礼，子敬勿罪。」鲁肃吃了一惊，默然无语，良久言曰：「公子若不在，便如何？」孔明曰：「公子在一日，守一日；若不在，别有商议。」肃曰：「若公子不在，须将城池还我东吴。」孔明曰：「子敬之言是也。」遂设宴相待。</p>
<p>　　宴罢，肃辞出城，连夜归寨，具言前事。瑜曰：「刘琦正青春年少，如何便得他死？这荆州何日得还？」肃曰：「都督放心。只在鲁肃身上，务要讨荆、襄还东吴。」瑜曰： 「子敬有何高见？」肃曰：「吾今观刘琦过于酒色，病入膏肓，现今面色羸瘦，气喘呕血；不过半年，其人必死。那时往取荆州，刘备须无得推故。」周瑜犹自忿气未消，忽孙权遣使至。瑜令请入。使曰：「主公围合淝累战不捷。特令都督收回大军，且拨兵赴合淝相助。」周瑜只得班师回柴桑养病，令程普部领战船士卒，来合淝听孙权调用。</p>
<p>　　却说刘玄德自得荆州、南郡、襄阳，心中大喜，商议久远之计。忽见一人上厅献策，视之，乃伊籍也。玄德感其旧日之恩，十分相敬；坐而问之。籍曰：「要知荆州久远之计，何不求贤士以问之？」玄德曰：「贤士安在？」籍曰：「荆、襄马氏兄弟五人，并有才名：幼者名谡，字幼常；其最贤者，眉间有白毛，名良，字季常。乡里为之谚曰：『马氏五常，白眉最良。』公何不求此人而与之谋？」玄德遂命请之。马良至，玄德优礼相待，请问保守荆、襄之策。良曰：「荆、襄四面受敌之地，恐不可久守；可令公子刘琦于此养病，招谕旧人以守之，就表奏公子为荆州刺史，以安民心。然后南征武陵、长沙、桂阳、零陵四郡，积收钱粮，以为根本。此久远之计也。」玄德大喜，遂问：「四郡当先取何郡？」良曰：「湘江之西，零陵最近，可先取之。次取武陵。然后襄江之东取桂阳。长沙为后。」玄德遂用马良为从事，伊籍副之。请孔明商议送刘琦回襄阳，替云长回荆州。便调兵取零陵，差张飞为先锋，赵云合后，孔明、玄德为中军，人马一万五千；留云长守荆州；糜竺、刘封守江陵。</p>
<p>　　却说零陵太守刘度，闻玄德军马到来，乃与其子刘贤商议。贤曰：「父亲放心。他虽有张飞、赵云之勇；我本州上将邢道荣，力敌万人，可以抵敌。」刘度遂命刘贤与邢道荣引兵万余，离城三十里，依山靠水下寨。探马报说：「孔明自引一军到来。」道荣便引军出战。两阵对圆，道荣出马，手使开山大斧，厉声高叫：「反贼安敢侵我境界！」只见对阵中，一簇黄旗。门旗开处，推出一辆四轮车。车中端坐一人，头戴纶巾，身披鹤氅，手执羽扇，用扇招邢道荣曰：「吾乃南阳诸葛孔明也。曹操引百万之众，被吾聊施小计，杀得片甲不回。汝等岂堪与我对敌？我今来招汝等，何不早降？」道荣大笑曰：「赤壁鏖兵，乃周郎之谋也，干汝何事，敢来诳语！」轮大斧竟奔孔明。孔明便回车，望阵中走，阵门复闭。道荣直冲杀过来，阵势急分两下而走。道荣遥望中央一簇黄旗，料是孔明，乃只望黄旗而赶。抹过山脚，黄旗扎住，忽地中央分开，不见四轮车，只见一将挺矛跃马，大喝一声，直取道荣，乃张翼德也。道荣轮大斧来迎，战不数合，气力不加，拨马便走。翼德随后赶来，喊声大震，两下伏兵齐出。道荣舍死冲过，前面一员大将，拦住去路，大叫：「认得常山赵子龙否？」道荣料敌不过，又无处奔走，只得下马请降。子龙缚来寨中见玄德、孔明。玄德喝教斩首。孔明急止之，问道荣曰：「汝若与我捉了刘贤，便准你投降。」道荣连声愿往。孔明曰：「你用何法捉他？」道荣曰：「军师若肯放某回去，某自有巧说。今晚军师调兵劫寨，某为内应，活捉刘贤，献与军师。刘贤既擒，刘度自降矣。」玄德不信其言。孔明曰：「邢将军非谬言也。」遂放道荣归。道荣得放回寨，将前事实诉刘贤。贤曰：「如之奈何？」道荣曰：「可将计就计。今夜将兵伏于寨外，寨中虚立旗幡，待孔明来劫寨，就而擒之。」刘贤依计。</p>
<p>　　当夜二更，果然有一彪军到寨口，每人各带草把，一齐放火。刘贤、道荣两下杀来，放火军便退。刘贤、道荣两军乘势追赶，赶了十余里，军皆不见。刘贤、道荣大惊，急回本寨，只见火光未灭，寨中突出一将，乃张翼德也。刘贤叫道荣不可入寨，却去劫孔明寨便了。于是复回军。走不十里，赵云引一军刺斜里杀出，一枪刺道荣于马下。刘贤急拨马奔走，背后张飞赶来，活捉过马，绑缚见孔明。贤告曰：「邢道荣教某如此，实非本心也。」孔明令释其缚，与衣穿了，赐酒压惊，教人送入城说父投降；如其不降，打破城池，满门尽诛。刘贤回零陵见父刘度，备述孔明之德，劝父投降。度从之，遂于城上竖起降旗，大开城门，赍捧印绶出城，竟投玄德大寨纳降。孔明教刘度仍为郡守，其子刘贤赴荆州随军办事。零陵一郡居民，尽皆喜悦。</p>
<p>　　玄德入城安抚已毕，赏劳三军，乃问众将曰：「零陵已取了，桂阳郡何人敢取？」赵云应曰：「某愿往。」张飞奋然出曰：「飞亦愿往！」二人相争。孔明曰：「终是子龙先应，只教子龙去。」张飞不服，定要去取。孔明教拈阄，拈着的便去。又是子龙拈着。张飞怒曰：「我并不要人相帮，只独领三千军去，稳取城池。」赵云曰：「某也只领三千军去。如不得城，愿受军令。」孔明大喜，责了军令状，选三千精兵付赵云去。张飞不服，玄德喝退。</p>
<p>　　赵云领了三千人马，径往桂阳进发。早有探马报知桂阳太守赵范。范急聚众商议。管军校尉陈应、鲍龙愿领兵出战。原来二人都是桂阳岭山乡猎户出身。陈应会使飞叉，鲍龙曾射杀双虎。二人自恃勇力，乃对赵范曰：「刘备若来，某二人愿为前部。」赵范曰：「我闻刘玄德乃大汉皇叔；更兼孔明多谋，关、张极勇；今领兵来的赵子龙，在当阳长坂百万军中，如入无人之境。我桂阳能有多少人马？不可迎敌，只可投降。」应曰：「某请出战。若擒不得赵云，那时任太守投降不迟。」赵范拗不过，只得应允。</p>
<p>　　陈应领三千人马出城迎敌，早望见赵云领军来到。陈应列成阵势，飞马绰叉而出。赵云挺枪出马，责骂陈应曰：「吾主刘玄德，乃刘景升之弟。今辅公子刘琦同领荆州，特来抚民。汝何敢迎敌？」陈应骂曰：「我等只服曹丞相，岂顺刘备！」赵云大怒，挺枪骤马，直取陈应。应捻叉来迎。两马相交，战到四五合，陈应料敌不过，拨马便走。赵云追赶。陈应回顾赵云马来相近，用飞叉掷去，被赵云接住，回掷陈应。应急躲过，云马早到，将陈应活捉过马，掷于地下，喝军士绑缚回寨。败军四散奔走。云入寨叱陈应曰：「量汝安敢敌我！我今不杀汝，放汝回去；说与赵范，早来投降。」陈应谢罪，抱头鼠窜，回到城中，对赵范尽言其事。范曰：「我本欲降，汝强要战，以致如此。」遂叱退陈应，赍捧印绶，引十数骑出城投大寨纳降。</p>
<p>　　云出寨迎接，待以宾礼，置酒共饮，纳了印绶。酒至数巡，范曰：「将军姓赵，某亦姓赵，五百年前，合是一家。将军乃真定人，某亦真定人，又是同乡。倘得不弃，结为兄弟，实为万幸。」云大喜，各叙年庚。云与范同年。云长范四个月，范遂拜云为兄。二人同乡，同年，又同姓，十分相得。至晚席散，范辞回城。次日，范请云入城安民。云教军士休动，只带五十骑随入城中。居民执香伏道而接。云安民已毕，赵范邀请入衙饮宴。酒至半酣，范复邀云入后堂深处，洗盏更酌。云饮微醉，范忽请出一妇人，与云把酒。子龙见妇人身穿缟素，有倾国倾城之色，乃问范曰：「此何人也？」范曰：「家嫂樊氏也。」子龙改容敬之。樊氏把盏毕，范令就坐。云辞谢。樊氏辞归后堂。云曰：「贤弟何必烦令嫂举杯耶？」范笑曰：「中间有缘故，乞兄勿阻。先兄弃世已三载，家嫂寡居，终非了局，弟常劝其改嫁。嫂曰：『若得三件事兼全之人，我方嫁之：第一要文武双全，名闻天下；第二要相貌堂堂，威仪出众；第三要与家兄同姓。』你道天下那得有这般凑巧的？今尊兄堂堂仪表，名震四海，又与家兄同姓，正合家嫂所言。若不嫌家嫂貌陋，愿陪嫁资，与将军为妻，结累世之亲，何如？」云闻言大怒而起，厉声曰：「吾既与汝结为兄弟，汝嫂即吾嫂也，岂可作此乱人伦之事！」赵范羞惭满面，答曰：「我好意相待，如何这般无礼！」遂目视左右，有相害之意。云已觉，一拳打倒赵范，径出府门，上马出城去了。</p>
<p>　　范急唤陈应、鲍龙商议。应曰：「这人发怒去了，只索与他厮杀。」范曰：「但恐赢他不得。」鲍龙曰：「我两个诈降在他军中，太守却引兵来搦战，我二人就阵上擒之。」陈应曰：「必须带些人马。」龙曰：「五百骑足矣。」当夜二人引五百军径奔赵云寨来投降。云已心知其诈，遂教唤入。二将到帐下，说：「赵范欲用美人计赚将军，只等将军醉了，扶入后堂谋杀，将头去曹丞相处献功，如此不仁。某二人见将军怒出，必连累于某，因此投降。」赵云佯喜，置酒与二人痛饮。二人大醉，云乃缚于帐中，擒其手下人问之，果是诈降。云唤五百军人，各赐酒食，传令曰：「要害我者，陈应、鲍龙也；不干众人之事。汝等听吾行计，皆有重赏。」众军拜谢，将降将陈、鲍二人当时斩了；却教五百军引路，云引一千军在后，连夜到桂阳城下叫门。城上听时，说陈、鲍二将军杀了赵云回军，请太守商议事务。城上将火照看，果是自家军马。赵范急忙出城，云喝左右捉下，遂入城，安抚百姓已定，飞报玄德。</p>
<p>　　玄德与孔明亲赴桂阳。云迎接入城，推赵范于阶下。孔明问之，范备言以嫂许嫁之事。孔明谓云曰：「此亦美事，公何如此？」云曰：「赵范既与某结为兄弟，今若娶其嫂，惹人唾骂，一也；其妇再嫁，便失大节，二也；赵范初降，其心难测，三也。主公新定江汉，枕席未安，云安敢以一妇人而废主公之大事？」玄德曰：「今日大事已定，与汝娶之，若何？」云曰：「天下女子不少，但恐名誉不立，何患无妻子乎？」玄德曰：「子龙真丈夫也！」遂释赵范，仍令为桂阳太守，重赏赵云。张飞大叫曰：「偏子龙干得功！偏我是无用之人！只拨三千军与我去取武陵郡，活捉太守金旋来献！」孔明大喜曰：「翼德要去不妨，但要依一件事。」</p>
<p>　　正是：军师决胜多奇策，将士争先立战功。未知孔明说出哪一件事来，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_051/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_051/" class="post-title-link" itemprop="url">三国演义 - 第051回 曹仁大战东吴兵 孔明一气周公瑾</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-02-20 00:00:00" itemprop="dateCreated datePublished" datetime="2000-02-20T00:00:00+08:00">2000-02-20</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第051回 曹仁大战东吴兵 孔明一气周公瑾</font></center></p>

<p>　　却说孔明欲斩云长，玄德曰：「昔吾三人结义时，誓同生死。今云长虽犯法，不忍违却前盟。望权记过，容将功赎罪。」孔明方才饶了。</p>
<p>　　且说周瑜收军点将，各各叙功，申报吴侯。所得降卒，尽皆发付渡江。大犒三军，遂进兵攻取南郡。前队临江下寨，前后分五营。周瑜居中。瑜正与众商议征进之策，忽报：「刘玄德使孙乾来与都督作贺。」瑜命请入。干施礼毕，言：「主公特命干拜谢都督大德，有薄礼上献。」瑜问曰：「玄德在何处？」干答曰：「见移兵屯油江口。」瑜惊曰： 「孔明亦在油江否？」干曰：「孔明与主公同在油江。」瑜曰：「足下先回，某自来相谢也。」瑜收了礼物，发付孙乾先回。肃曰：「却才都督为何失惊？」瑜曰：「刘备屯兵油江，必有取南郡之意。我等费了许多军马，用了许多钱粮，目下南郡反手可得；彼等心怀不仁，要就见成，须放着周瑜不死！」肃曰：「当用何策退之？」瑜曰：「吾自去和他说话。好便好；不好时，不等他取南郡，先结果了刘备！」肃曰：「某愿同往。」于是瑜与鲁肃引三千轻骑，径投油江口来。</p>
<p>　　先说孙乾回见玄德，言周瑜将亲来相谢。玄德乃问孔明曰：「来意若何？」孔明笑曰：「哪里为这些薄礼，肯来相谢。止为南郡而来。」玄德曰：「他若提兵来，何以待之？」孔明曰：「他来便可如此如此应答。」遂于油江口摆开战船，岸上列着军马。人报：「周瑜、鲁肃引兵到来。」孔明使赵云领数骑来接。瑜见军势雄壮，心什不安。行至营门外，玄德、孔明迎入帐中。各叙礼毕，设宴相待。玄德举酒致谢鏖兵之事。酒至数巡，瑜曰：「豫州移兵在此，莫非有取南郡之意否？」玄德曰：「闻都督欲取南郡，故来相助。若都督不取，备必取之。」瑜笑曰：「吾东吴久欲并吞汉江，今南郡已在掌中，如何不取？」玄德曰：「胜负不可预定。曹操临归，令曹仁守南郡等处，必有奇计；更兼曹仁勇不可当；但恐都督不能取耳。」瑜曰：「吾若取不得，那时任从公取。」玄德曰：「子敬、孔明在此为证，都督休悔。」鲁肃踌躇未对。瑜曰：「大丈夫一言既出，何悔之有？」孔明曰：「都督此言，甚是公论。先让东吴去取；若不下，主公取之，有何不可？」瑜与肃辞别玄德、孔明，上马而去。玄德问孔明曰：「却才先生教备如此回答，虽一时说了，展转寻思，于理未然。我今孤穷一身，无置足之地，欲得南郡，权且容身；若先教周瑜取了，城池已属东吴矣，却如何得住？」孔明大笑曰：「当初亮劝主公取荆州，主公不听，今日却想耶？」玄德曰：「前为景升之地，故不忍取；今为曹操之地，理合取之。」孔明曰：「不须主公忧虑。尽看周瑜去厮杀，早晚教主公在南郡城中高坐。」玄德曰：「计将安出？」孔明曰：「只须如此如此。」玄德大喜，只在江口屯扎，按兵不动。</p>
<p>　　却说周瑜、鲁肃回寨。肃曰：「都督如何亦许玄德取南郡？」瑜曰：「吾弹指可得南郡，落得虚做人情。」随问帐下将士：「谁敢先取南郡？」一人应声而出，乃蒋钦也。瑜曰：「汝为先锋，徐盛、丁奉为副将，拨五千精锐军马，先渡江。吾随后引兵接应。」</p>
<p>　　且说曹仁在南郡，分付曹洪守彝陵，以为犄角之势。人报：「吴兵已渡汉江。」仁曰：「坚守勿战为上。」骁骑牛金奋然进曰：「兵临城下而不出战，是怯也。况吾兵新败，正当重振锐气。某愿借精兵五百，决一死战。」仁从之，令牛金引五百军出战。丁奉纵马来迎。约战四五合，奉诈败，牛金引军追赶入阵。奉指挥众军士裹围牛金于阵中。金左右冲突，不能得出。曹仁在城上望见牛金在垓心，遂披甲上马，引麾下壮士数百骑出城，奋力挥刀，杀入吴阵。徐盛迎战，不能抵当。曹仁杀到垓心，救出牛金。回顾尚有数十骑在阵，不能得出，遂复翻身杀入，救出重围。正遇蒋钦拦路，曹仁与牛金奋力冲散。仁弟曹纯，亦引兵接应，混杀一阵，吴军败走，曹仁得胜而回。蒋钦兵败，回见周瑜，瑜怒欲斩之，众将告免。瑜即点兵，要亲与曹仁决战。甘宁曰：「都督未可造次。今曹仁令曹洪据守彝陵，为犄角之势。某愿以精兵三千，径取彝陵，都督然后可取南郡。」瑜服其论，先教甘宁引三千兵攻打彝陵。</p>
<p>　　早有细作报知曹仁，仁与陈矫商议。矫曰：「彝陵有失，南郡亦不可守矣。宜速救之。」仁遂令曹纯与牛金暗地引兵救曹洪。曹纯先使人报知曹洪，令洪出城诱敌。甘宁引兵至彝陵，洪出与甘宁交锋。战有二十余合，洪败走。宁夺了彝陵。至黄昏时，曹纯、牛金兵到，两下相合，围了彝陵。探马飞报周瑜，说甘宁困于彝陵城中，瑜大惊。程普曰：「可急分兵救之。」瑜曰：「此地正当冲要之处，若分兵去救，倘曹仁引兵来袭，奈何？」吕蒙曰：「甘兴霸乃江东大将，岂可不救？」瑜曰：「吾欲自往救之﹔但留何人在此，代当吾任？」蒙曰：「留凌公续当之。蒙为前驱，都督断后；不须十日，必奏凯歌。」瑜曰：「未知凌公续肯暂代吾任否？」凌统曰：「若十日为期，可当之；十日之外，不胜其任矣。」瑜大喜，遂留兵万余，付与凌统；即日起大兵投彝陵来。蒙谓瑜曰：「彝陵南僻小路，取南郡极便。可差五百军去砍倒树木，以断其路。彼军若败，必走此路﹔马不能行，必弃马而走，吾可得其马也。」瑜从之，差军去讫。大兵将至彝陵，瑜问：「谁可突围而入，以救甘宁？」周泰愿往，即时绰刀纵马，直杀入曹军之中，径到城下。甘宁望见周泰至，自出城迎之。泰言：「都督自提兵至。」宁传令教军士严装饱食，准备内应。</p>
<p>　　却说曹洪、曹纯、牛金闻周瑜兵将至，先使人往南郡报知曹仁，一面分兵拒敌。及吴兵至，曹兵迎之。比及交锋，甘宁、周泰分两路杀出，曹兵大乱，吴兵四下掩杀。曹洪、曹纯、牛金果然投小路而走；却被乱柴塞道，马不能行，尽皆弃马而走。吴兵得马五百余匹。周瑜驱兵星夜赶到南郡，正遇曹仁军来救彝陵。两军接着，混战一场。天色已晚，各自收兵。曹仁回城中，与众商议。曹洪曰：「目今失了彝陵，势已危急，何不拆丞相遗计观之，以解此危？」曹仁曰：「汝言正合吾意。」遂拆书观之，大喜，便传令教五更造饭﹔平明，大小军马，尽皆弃城；城上遍插旌旗，虚张声势，军分三门而出。</p>
<p>　　却说周瑜救出甘宁，陈兵于南郡城外。见曹兵分三门而出，瑜上将台观看。只见女墙边虚插旌旗，无人守护；又见军士腰下各束缚包裹。瑜暗忖曹仁必先准备走路，遂下将台号令，分布两军为左右翼。如前军得胜，只顾向前追赶，直待鸣金，方许退步。命程普督后军，瑜亲自引军取城。对阵鼓声响处，曹洪出马搦战。瑜自至门旗下，使韩当出马，与曹洪交锋；战到三十余合，洪败走。曹仁自出接战。周泰纵马相迎；斗十余合，仁败走，阵势错乱。周瑜麾两翼军杀出，曹军大败。瑜自引军马追至南郡城下，曹军皆不入城，望西北而走。韩当、周泰引前部尽力追赶。瑜见城门大开，城上又无人，遂令众军抢城。数十骑当先而入。瑜在背后纵马加鞭，直入瓮城。陈矫在敌楼上，望见周瑜亲自入城来，暗暗喝采道：「丞相妙算如神！」一声梆子响，两边弓弩齐发，势如骤雨。争先入城的，都攧入陷坑内。周瑜急勒马回时，被一弩箭，正射中左肋，翻身落马。牛金从城中杀出，来捉周瑜；徐盛、丁奉二人舍命救去。城中曹兵突出，吴兵自相践踏，落堑坑者无数。程普急收军时，曹洪、曹仁分兵两路杀回。吴兵大败。幸得凌统引一军从刺斜里杀来，敌住曹兵。曹仁引得胜兵进城，程普收败军回寨。丁、徐二将救得周瑜到帐中，唤行军医者用铁钳子拔出箭头，将金疮药敷掩疮口，疼不可当，饮食俱废。医者曰：「此箭头上有毒，急切不能痊可。若怒气冲激，其疮复发。」程普令三军紧守各寨，不许轻出，三日后，牛金引军来搦战，程普按兵不动。牛金骂至日暮方回，次日又来骂战。程普恐瑜生气，不敢报知。第三日，牛金直至寨门外叫骂，声声只道要捉周瑜。程普与众商议，欲暂且退兵，回见吴侯，却再理会。</p>
<p>　　却说周瑜虽患疮痛，心中自有主张；已知曹兵常来寨前叫骂，却不见众将来禀。一日，曹仁自引大军，擂鼓呐喊，前来搦战。程普拒住不出。周瑜唤众将入帐问曰：「何处鼓噪呐喊？」众将曰：「军中教演士卒。」瑜怒曰：「何欺我也！吾已知曹兵常来寨前辱骂。程德谋既同掌兵权，何故坐视？」遂命人请程普入帐问之。普曰：「吾见公瑾病疮，医者言勿触怒，故曹兵搦战，不敢报知。」瑜曰：「公等不战，主意若何？」普曰：「众将皆欲收兵暂回江东。待公箭疮平复，再作区处。」瑜听罢，于床上奋然跃起曰：「大丈夫既食君禄，当死于战场，以马革裹尸还，幸也！岂可为我一人，而废国家大事乎？」言讫，即披甲上马。诸军众将无不骇然。遂引数百骑出营前。望见曹兵已布成阵势，曹仁自立马于门旗下，扬鞭大骂曰：「周瑜孺子，料必横夭，再不敢正觑我兵！」骂犹未绝，瑜从群骑内突然出曰：「曹仁匹夫！见周郎否！」曹军看见，尽皆惊骇。曹仁回顾众将曰：「可大骂之！」众军厉声大骂。周瑜大怒，使潘璋出战。未及交锋，周瑜忽大叫一声，口中喷血，坠于马下。曹兵冲来，众将向前抵住，混战一场，救起周瑜，回到帐中。程普问曰：「都督贵体若何？」瑜密谓普曰：「此吾之计也。」普曰：「计将安出？」瑜曰：「吾身本无甚痛楚；吾所以为此者，欲令曹兵知我病危，必然欺敌。可使心腹军士去城中诈降，说吾已死。今夜曹仁必来劫寨。吾却于四下埋伏以应之，则曹仁可一鼓而擒也。」程普曰：「此计大妙！」随就帐下举起哀声。众军大惊，尽传言都督箭疮大发而死，各寨尽皆挂孝。</p>
<p>　　却说曹仁在城中与众商议，言周瑜怒气冲发，金疮崩裂，以致口中喷血，坠于马下，不久必亡。正论间，忽报：「吴寨内有十数个军士来降。中间亦有二人，原是曹兵被掳过去的。」曹仁忙唤入问之。军士曰：「今日周瑜阵前金疮碎裂，归寨即死。今众将皆已挂孝举哀。我等皆受程普之辱，故特归降，便报此事。」曹仁大喜，随即商议今夜便去劫寨，夺周瑜之尸，斩其首级，送赴许都。陈矫曰：「此计速行，不可迟误。」曹仁遂令牛金为先锋，自为中军，曹洪、曹纯为合后，只令陈矫领些少军士守城，其余军兵尽起。初更后出城，径投周瑜大寨。来到寨门，不见一人，但见虚插旗枪而已。情知中计，急忙退军。四下炮声齐发，东边韩当、蒋钦杀来，西边周泰、潘璋杀来，南边徐盛、丁奉杀来，北边陈武、吕蒙杀来。曹兵大败，三路军皆被冲散，首尾不能相救。曹仁引十数骑杀出重围，正遇曹洪，遂引败残军马一同奔走。杀到五更，离南郡不远，一声鼓响，凌统又引一军拦住去路，截杀一阵。曹仁引军刺斜而走，又遇甘宁大杀一阵。曹仁不敢回南郡，径投襄阳大路而行，吴军赶了一程，自回。</p>
<p>　　周瑜、程普，收住众军，径到南郡城下，见旌旗布满，敌楼上一将叫曰：「都督少罪！吾奉军师将令，已取城了。吾乃常山赵子龙也。 」周瑜大怒，便命攻城。城上乱箭射下。瑜命且回军商议，使甘宁引数千军马，径取荆州；凌统引数千军马，径取襄阳；然后却再取南郡未迟。正分拨间，忽然探马急来报说：「诸葛亮自得了南郡，遂用兵符，星夜诈调荆州守城军马来救，却教张飞袭了荆州。」又一探马飞来报说：「夏侯惇在襄阳，被诸葛亮差人赍兵符，诈称曹仁求救，诱惇引兵出，却教云长袭取了襄阳。」二处城池，全不费力，皆属刘玄德矣。」周瑜曰：「诸葛亮怎得兵符？」程普曰：「他拿住陈矫，兵符自然尽属之矣。」周瑜大叫一声，金疮迸裂。</p>
<p>　　正是：几郡城池无我分，一场辛苦为谁忙？未知性命如何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_050/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_050/" class="post-title-link" itemprop="url">三国演义 - 第050回 诸葛亮智算华容 关云长义释曹操</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-02-19 00:00:00" itemprop="dateCreated datePublished" datetime="2000-02-19T00:00:00+08:00">2000-02-19</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第050回 诸葛亮智算华容 关云长义释曹操</font></center></p>

<p>　　却说当夜张辽一箭射黄盖下水，救得曹操登岸，寻着马匹走时，军已大乱。韩当冒烟突火来攻水寨，忽听得士卒报道：「后梢舵上一人，高叫将军表字。」韩当细听，但闻高叫：「公义救我！」当曰：「此黄公覆也！」急教救起。见黄盖负箭着伤，咬出箭杆，箭头陷在肉内。韩当急为脱去湿衣，用刀剜出箭头，扯旗束之，脱自己战袍与黄盖穿了，先令别船送回大寨医治。原来黄盖深知水性，故大寒之时，和甲堕江，也逃得性命。</p>
<p>　　却说当日满江火滚，喊声震地。左边是韩当、蒋钦两军从赤壁西边杀来；右边是周泰、陈武两军从赤壁东边杀来；正中是周瑜、程普、徐盛、丁奉大队船只都到。火须兵应，兵仗火威。此正是：三江水战，赤壁鏖兵。曹军着枪中箭，火焚水溺者，不计其数。</p>
<p>　　后人有诗曰：</p>
<p>　　魏吴争斗决雌雄，赤壁楼船一扫空。烈火初张照云海，周郎曾此破曹公。</p>
<p>　　又有一绝云：</p>
<p>　　山高月小水茫茫，追叹前朝割据忙。南士无心迎魏武，东风有意便周郎。</p>
<p>　　不说江中鏖兵。且说甘宁令蔡中引入曹寨深处，宁将蔡中一刀砍于马下，就草上放起火来。吕蒙遥望中军火起，也放十数处火，接应甘宁。潘璋，董袭分头放火呐喊。四下里鼓声大震。曹操与张辽引百余骑，在火林内走，看前面无一处不着。正走之间，毛玠救得文聘，引十数骑到。操令军寻路。张辽指道：「只有乌林，地面空阔可走。」操径奔乌林。正走间，背后一军赶到，大叫：「曹贼休走！」火光中现出吕蒙旗号。操催军马向前，留张辽断后，抵敌吕蒙。却见前面火把又起，从山谷中拥出一军，大叫：「凌统在此！」曹操肝胆皆裂。忽刺斜里一彪军到，大叫：「丞相休慌！徐晃在此！」彼此混战一场，一路望北而走。忽见一队军马，屯在山坡前。徐晃出问，乃是袁绍手下降将马延、张顗，有三千北地军马，列寨在彼；当夜见满天火起，未敢转动，恰好接着曹操。操教二将引一千军马开路，其余留着护身。操得这枝生力军马，心中稍安。马延、张顗二将，飞骑前行。不到十里，喊声起处，一彪军出。为首一将，大呼曰：「吾乃东吴甘兴霸也！」马延正欲交锋，早被甘宁一刀斩于马下。张顗挺枪来迎，宁大喝一声，顗措手不及，被宁手起一刀，翻身落马。后军飞报曹操。</p>
<p>　　操此时只望合淝有兵救应，不想孙权在合淝路口，望见江中火光，知是我军得胜，便教陆逊举火为号；太史慈见了，与陆逊合兵一处，冲杀将来。操只得望彝陵而走。路上撞见张郃，操令断后。纵马加鞭，走至五更，回望火光渐远，操心方定，问曰：「此是何处？」左右曰：「此是乌林之西，宜都之北。」操见树木丛杂，山川险峻，乃于马上仰面大笑不止。诸将问曰：「丞相何故大笑？」操曰：「吾不笑别人，单笑周瑜无谋，诸葛亮少智。若是吾用兵之时，预先在这里伏下一军，如之奈何？」说犹未了，两边鼓声震动，火光冲天而起，惊得曹操几乎坠马。刺斜里一彪军杀出，大叫：「我赵子龙奉军师将令，在此等候多时了！」操教徐晃、张郃双敌赵云，自己冒烟突火而去。子龙不来追赶，只顾抢夺旗帜。曹操得脱。</p>
<p>　　天色微明，黑云罩地，东南风尚不息。忽然大雨倾盆，湿透衣甲。操与军士冒雨而行，诸军皆有饥色。操令军士往村落中劫掠粮食，寻觅火种。方欲造饭，后面一军赶到。操心什慌。原来却是李典、许褚保护着众谋士来到。操大喜，令军马且行，问：「前面是哪里地面？」人报：「一边是南彝陵大路，一边是北彝陵山路。」操问：「哪里投南郡、江陵去近？」军士禀曰：「取南彝陵过葫芦口去最便。」操教走南彝陵。行至葫芦口，军皆饥馁，行走不上，马亦困乏，多有倒于路者。操教前面暂歇。马上有带得锣锅的，也有村中掠得粮米的，便就山边拣干处埋锅造饭，割马肉烧吃。尽皆脱去湿衣，于风头吹晒。马皆摘鞍野放，咽咬草根。操坐于疏林之下，仰面大笑。众官问曰：「适来丞相笑周瑜、诸葛亮，引惹出赵子龙来，又折了许多人马，如今为何又笑？」操曰：「吾笑诸葛亮、周瑜毕竟智谋不足。若是我用兵时，就这个去处，也埋伏一彪军马，以逸待劳；我等纵然脱得性命，也不免重伤矣。彼见不到此，我是以笑之。」正说间，前军后军一齐发喊。操大惊，弃甲上马。众军多有不及收马者。早见四下火烟布合，山口一军摆开，为首乃燕人张翼德，横矛立马，大叫：「操贼走哪里去！」诸军众将见了张飞，尽皆胆寒。许褚骑无鞍马来战张飞。张辽、徐晃二将，纵马也来夹攻。两边军马混战做一团。操先拨马走脱，诸将各自脱身。张飞从后赶来。操迤逦奔逃，追兵渐远，回顾众将多已带伤。</p>
<p>　　正行间，军士禀曰：「前面有两条路，请问丞相从哪条路去？」操问：「哪条路近？」军士曰：「大路稍平，却远五十余里；小路投华容道，却近五十余里。只是地窄路险，坑坎难行。」操令人上山观望，回报：「小路山边有数处烟起；大路并无动静。」操教前军便走华容道小路。诸将曰：「烽烟起处，必有军马，何故反走这条路？」操曰：「岂不闻兵书有云：『虚则实之，实则虚之。』诸葛亮多谋，故使人于山僻烧烟，使我军不敢从这条山路走，他却伏兵于大路等着。吾料已定，偏不教中他计！」诸将皆曰：「丞相妙算，人所不及。」遂勒兵走华容道。此时人皆饥倒，马尽困乏。焦头烂额者扶策而行，中箭着枪者勉强而走。衣甲湿透，个个不全。军器旗幡，纷纷不整。大半皆是彝陵道上被赶得慌，只骑得秃马，鞍辔衣服，尽皆抛弃。正值隆冬严寒之时，其苦何可胜言。</p>
<p>　　操见前军停马不进，问是何故。回报曰：「前面山僻路小，因早晨下雨，坑堑内积水不流，泥陷马蹄，不能前进。」操大怒，叱曰：「军旅逢山开路，遇水叠桥，岂有泥泞不堪行之理！」传下号令，教老弱中伤军士在后慢行，强壮者担土束柴，搬草运芦，填塞道路，务要即时行动；如违令者斩。众军只得都下马，就路旁砍伐竹木，填塞山路。操恐后军来赶，令张辽、许褚、徐晃引百骑执刀在手，但迟慢者便斩之。操喝令人马沿栈而行，死者不可胜数。号哭之声，于路不绝。操怒曰：「生死有命，何哭之有！如再哭者立斩！」三停人马：一停落后；一停填了沟壑；一停跟随曹操。过了险峻，路稍平坦。操回顾止有三百余骑随后，并无衣甲袍铠整齐者。操催速行。众将曰：「马尽乏矣，只好少歇。」操曰：「赶到荆州将息未迟。」又行不到数里，操在马上扬鞭大笑。众将问：「丞相何又大笑？」操曰：「人皆言周瑜、诸葛亮足智多谋，以吾观之，到底是无能之辈。若使此处伏一旅之师，吾等皆束手受缚矣。」</p>
<p>　　言未毕，一声炮响，两边五百校刀手摆开，为首大将关云长，提青龙刀，跨赤兔马，截住去路。操军见了，亡魂丧胆，面面相觑。操曰：「既到此处，只得决一死战！」众将曰：「人纵然不怯，马力已乏，安能复战？」程昱曰：「某素知云长傲上而不忍下，欺强而不凌弱；恩怨分明，信义素着。丞相旧日有恩于彼，今只亲自告之，可脱此难。」操从其说，即纵马向前，欠身谓云长曰：「将军别来无恙？」云长亦欠身答曰：「关某奉军师将令，等候丞相多时。」操曰：「曹操兵败势危，到此无路，望将军以昔日之情为重。」云长曰：「昔日关某虽蒙丞相厚恩，然已斩颜良，诛文丑，解白马之危，以奉报矣。今日之事，岂敢以私废公？」操曰：「五关斩将之时，还能记否？大丈夫以信义为重。将军深明春秋，岂不知庾公之斯追子濯孺子之事乎？」云长是个义重如山之人，想起当日曹操许多恩义，与后来五关斩将之事，如何不动心？又见曹军惶惶皆欲垂泪，越发心中不忍。于是把马头勒回，谓众军曰：「四散摆开。」这个分明是放曹操的意思。操见云长回马，便和众将一齐冲将过去。云长回身时，曹操已与众将过去了。云长大喝一声，众军皆下马，哭拜于地。云长愈加不忍。正犹豫间，张辽骤马而至。云长见了，又动故旧之情，长叹一声，并皆放去。</p>
<p>　　后人有诗曰：</p>
<p>　　曹瞒兵败走华容，正与关公狭路逢。只为当初恩义重，放开金锁走蛟龙。</p>
<p>　　曹操既脱华容之难，行至谷口，回顾所随军兵，止有二十七骑。比及天晚，已近南郡，火把齐明，一簇人马拦路。操大惊曰：「吾命休矣！」只见一群哨马冲到，方认得是曹仁军马。操才心安。曹仁接着，言：「虽知兵败，不敢远离，只得在附近迎接。」操曰：「几与汝不相见也！」于是引众入南郡安歇。随后张辽也到，说云长之德。操点将校，中伤者极多，操皆令将息。曹仁置酒与操解闷。众谋士俱在座。操忽仰天大恸。众谋士曰：「丞相于虎窟中逃难之时，全无惧怯；今到城中，人已得食，马已得料，正须整顿军马复雠，何反痛哭？」操曰：「吾哭郭奉孝耳！若奉孝在，决不使吾有此大失也！」遂捶胸大哭曰：「哀哉，奉孝！痛哉，奉孝！惜哉，奉孝！」众谋士皆默然自惭。次日，操唤曹仁曰：「吾今暂回许都，收拾军马，必来报雠。汝可保全南郡。吾有一计，密留在此，非急休开，急则开之。依计而行，使东吴不敢正视南郡。」仁曰：「合淝、襄阳谁可保守？」操曰：「荆州托汝管领；襄阳吾已拨夏侯惇守把；合淝最为紧要之地，吾令张辽为主将，乐进、李典为副将，保守此地。但有缓急，飞报将来。」操分拨已定，遂上马引众奔回许昌。荆州原降文武各官，依旧带回许昌调用。曹仁自遣曹洪据守彝陵、南郡、以防周瑜。</p>
<p>　　却说关云长放了曹操，引军自回。此时诸路军马，皆得马匹器械钱粮，已回夏口；独云长不获一人一骑，空身回见玄德。孔明正与玄德作贺，忽报云长至。孔明忙离坐席，执杯相迎曰：「且喜将军立此盖世之功，除普天下之大害。合宜远接庆贺！」云长默然。孔明曰：「将军莫非因吾等不曾远接，故尔不乐？」回顾左右曰：「汝等缘何不先报？」云长曰：「关某特来请死。」孔明曰：「莫非曹操不曾投华容道上来？」云长曰：「是从那里来。关某无能，因此被他走脱。」孔明曰：「拿得什将士来？」云长曰：「皆不曾拿。」孔明曰：「此是云长想曹操昔日之恩，故意放了。但既有军令状在此，不得不按军法。」遂叱武士推出斩之。</p>
<p>　　正是：拼将一死酬知己，致令千秋仰义名。未知云长性命如何，且听下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_049/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_049/" class="post-title-link" itemprop="url">三国演义 - 第049回 七星坛诸葛祭风 三江口周瑜纵火</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-02-18 00:00:00" itemprop="dateCreated datePublished" datetime="2000-02-18T00:00:00+08:00">2000-02-18</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第049回 七星坛诸葛祭风 三江口周瑜纵火</font></center></p>

<p>　　却说周瑜立于山顶，观望良久，忽然望后而倒，口吐鲜血，不省人事，左右救回帐中。诸将皆来动问，尽皆愕然相顾曰：「江北百万之众，虎踞鲸吞，不料都督如此。倘曹兵一至，如之奈何？」慌忙差人申报吴侯，一面求医调治。</p>
<p>　　却说鲁肃见周瑜卧病，心中忧闷，来见孔明，言周瑜猝病之事。孔明曰：「公以为何如？」肃曰：「此乃曹操之福，江东之祸也。」孔明笑曰：「公瑾之病，亮亦能医。」肃曰：「诚如此，则国家万幸！」即请孔明同去看病。肃先入见周瑜。瑜以被蒙头而卧。肃曰：「都督病势若何？」周瑜曰：「心腹搅痛，时复昏迷。」肃曰：「曾服何药饵？」瑜曰：「心中呕逆，药不能下。」肃曰：「适来去望孔明，言能医都督之病。见在帐外，烦来医治，如何？」瑜命请入，教左右扶起，坐于床上。孔明曰：「连日不晤君颜，何期贵体不安？」瑜曰：「『人有旦夕祸福』，岂能自保？」孔明笑曰：「『天有不测风云』，人又岂能料乎？」瑜闻失色，乃作呻吟之声。孔明曰：「都督心中似觉烦积否？」瑜曰：「然。」孔明曰：「必须用凉药以解之。」瑜曰：「已服凉药，全然无效。」孔明曰：「须先理其气；气若顺，则呼吸之间，自然痊可。」瑜料孔明必知其意，乃以言挑之曰：「欲得顺气，当服何药？」孔明笑曰：「亮有一方，便教都督气顺。」瑜曰：「愿先生赐教。」孔明索纸笔，屏退左右，密书十六字曰：</p>
<p>　　欲破曹公，宜用火攻；万事俱备，只欠东风。</p>
<p>　　写毕，递与周瑜曰：「此都督病源也。」瑜见了大惊，暗思：「孔明真神人也！早已知我心事！只索以实情告之。」乃笑曰：「先生已知我病源，将用何药治之？事在危急，望即赐教。」孔明曰：「亮虽不才，曾遇异人，传授奇门遁甲天书，可以呼风唤雨。都督若要东南风时，可于南屏山建一台，名曰七星坛：高九尺，作三层，用一百二十人，手执旗幡围绕。亮于台上作法，借三日三夜东南大风，助都督用兵，何如？」瑜曰：「休道三日三夜，只一夜大风，大事可成矣。只是事在目前，不可迟缓。」孔明曰：「十一月二十日甲子祭风，至二十二日丙寅风息，如何？」瑜闻言大喜，矍然而起，便传令差五百精壮军士，往南屏山筑坛；拨一百二十人，执旗守坛，听候使令。</p>
<p>　　孔明辞别出帐，与鲁肃上马，来南屏山相度地势，令军士取东南方赤土筑坛。方圆二十四丈，每一层高三尺，共是九尺。下一层插二十八宿旗：东方七面青旗，按角、亢、氐、房、心、尾、箕，布苍龙之形；北方七面皂旗，按斗、牛、女、虚、危、室、壁，作玄武之势；西方七面白旗，按奎、娄、胃、昴、毕、觜、参，踞白虎之威；南方七面红旗；按井、鬼、柳、星、张、翼、轸，成朱雀之状。第二层周围黄旗六十四面，按六十四卦，分八位而立。上一层用四人，各人戴束发冠，穿皂罗袍，凤衣博带，朱履方裾。前左立一人，手执长竿，竿尖上用鸡羽为葆，以招风信；前右立一人，手执长竿，竿上系七星号带，以表风色；后左立一人；捧宝剑；后右立一人捧香炉。坛下二十四人，各持旌旗、宝盖、大戟、长戈、黄旄、白钺、朱幡、皂纛，环绕四面。</p>
<p>　　孔明于十一月二十日甲子吉辰，沐浴斋戒，身披道衣，跣足散发，来到坛前，分付鲁肃曰：「子敬自往军中相助公瑾调兵。倘亮所祈无应，不可有怪。」鲁肃别去。孔明嘱咐守坛将士：「不许擅离方位。不许交头接耳。不许失口乱言。不许失惊打怪。如违令者斩！」众皆领命。孔明缓步登坛，观瞻方位已定，焚香于炉，注水于盂，仰天暗祝。下坛入帐中少歇，令军士更替吃饭。孔明一日上坛三次，下坛三次，却并不见有东南风。</p>
<p>　　且说周瑜请程普、鲁肃一班军官，在帐中伺候，只等东南风起，便调兵出；一面关报孙权接应。黄盖已自准备火船二十只，船头密布大钉；船内装载芦苇干柴，灌以鱼油，上铺硫黄、焰硝引火之物，各用青布油单遮盖；船头上插青龙牙旗，船尾各系走舸。在帐下听候，只等周瑜号令。甘宁、阚泽窝盘蔡和、蔡中在水寨中，每日饮酒，不放一卒登岸。周围尽是东吴军马，把得水泄不通。只等帐上号令下来。周瑜正在帐中坐议，探子来报：「吴侯船只离寨八十五里停泊，只等都督好音。」瑜即差鲁肃遍告各部下官兵将士：「俱各收拾船只军器帆橹等物。号令一出，时刻休违。倘有违误，即按军法。」众兵将得令，一个个磨拳擦掌，准备厮杀。</p>
<p>　　是日看看近夜，天色清明，微风不动。瑜谓鲁肃曰：「孔明之言谬矣。隆冬之时，怎得东南风乎？」肃曰：「吾料孔明必不谬谈。」将近三更时分，忽听风声响，旗幡转动。瑜出帐看时，旗带竟飘西北，霎时间东南风大起。瑜骇然曰：「此人有夺天地造化之法，鬼神不测之术！若留此人，乃东吴祸根也。及早杀却，免生他日之忧。」急唤帐前护军校尉丁奉、徐盛二将：「各带一百人。徐盛从江内去，丁奉从旱路去，都到南屏山七星坛前。休问长短，拿住诸葛亮便行斩首，将首级来请功。」二将领命：徐盛下船，一百刀斧手，荡开棹浆：丁奉上马，一百弓弩手，各跨征驹；往南屏山来。于路正迎着东南风起。</p>
<p>　　后人有诗曰：</p>
<p>　　七星坛上卧龙登，一夜东风江水腾。不是孔明施妙计，周郎安得逞才能？</p>
<p>　　丁奉马军先到，见坛上执旗将士，当风而立。丁奉下马提剑上坛，不见孔明，慌问守坛将士。答曰：「恰才下坛去了。」丁奉忙下坛寻时，徐盛船已到。二人聚于江边。小卒报曰：「昨晚一只快船停在前面滩口，适间却见孔明披发下船，那船望上水去了。」丁奉、徐盛便分水陆两路追袭。徐盛教拽起满帆，抢风而使。遥望前船不远，徐盛在船头上高声大叫：「军师休去！都督有请！」只见孔明立于船尾大笑曰：「上覆都督，好好用兵。诸葛亮暂回夏口，异日再容相见。」徐盛曰：「请暂少住，有紧话说。」孔明曰：「吾已料定都督不能容我，必来加害，预先教赵子龙来相接。将军不必追赶。」徐盛见前船无篷，只顾赶去。看看至近，赵云拈弓搭箭，立于船尾大叫曰：「吾乃常山赵子龙也。奉令特来接军师。你如何来追赶？本待一箭射死你来，显得两家失了和气。教你知我手段！」言讫，箭到处，射断徐盛船上篷索。那篷堕下落水，其船便横。赵云却教自己船上拽起满帆，乘顺风而去。其船如飞，追之不及。岸上丁奉唤徐盛船近岸，言曰：「诸葛亮神机妙算，人不可及。更兼赵云有万夫不当之勇。汝知他当阳长坂时否？吾等只索回报便了。」于是二人回见周瑜，言孔明预先约赵云迎接去了。周瑜大惊曰：「此人如此多谋，使我晓夜不安矣！」鲁肃曰：「且待破曹之后，却再图之。」</p>
<p>　　瑜从其言，唤集诸将听令。先教甘宁带了蔡中并降卒沿南岸而走：「只打北军旗号，直取乌林地面，正当曹操屯粮之所。深入军中，举火为号。只留下蔡和一人在帐下，我有用处。」第二唤太史慈分付：「你可领三千兵，直奔黄州地界，断曹操合淝接应之兵，就逼曹兵，放火为号；只看红旗，便是吴侯接应兵到。」这两队兵最远，先发。第三唤吕蒙领三千兵去乌林接应甘宁，焚烧曹操寨栅。第四唤凌统领三千兵，直接彝陵界首，只看乌林火起，以兵应之。第五唤董袭领三千兵，直取汉阳；从汉川杀奔曹操寨中，看白旗接应。第六唤潘璋领三千兵，尽打白旗往汉阳接应董袭。六队船只各自分路去了。却令黄盖安排火船，使小卒驰书约曹操，今夜来降。一面拨战船四只，随于黄盖船后接应。第一队领兵军官韩当，第二队领兵军官周秦，第三队领兵军官蒋钦，第四队领兵军官陈武：四队各引战船三百只，前面各排列火船二十只。周瑜自与程普在大艨艟上督战，徐盛、丁奉为左右护卫，只留鲁肃共阚泽及众谋士守寨。程普见周瑜调军有法，甚相敬服。</p>
<p>　　却说孙权差使命持兵符至，说已差陆逊为先锋，直抵蕲、黄地面进兵，吴侯自为后应。瑜又差人西山放火炮，南屏山举旗号。各各准备停当，只等黄昏举动。</p>
<p>　　话分两头。且说刘玄德在夏口专候孔明回来，忽见一队船到，乃是公子刘琦自来探听消息。玄德请上敌楼坐定，说：「东南风起多时，子龙去接孔明，至今不见到，吾心什忧。」小校遥指樊口港上，「一帆风送扁舟来到，必军师也。」玄德与刘琦下楼迎接。须臾船到，孔明、子龙登岸。玄德大喜。问候毕，孔明曰：「且无暇告诉别事。前者所约军马战船，皆已办否？」玄德曰：「收拾久矣，只候军师调用。」孔明便与玄德、刘琦升帐坐定，谓赵云曰：「子龙可带三千军马，渡江径取乌林小路，拣树木芦苇密处埋伏。今夜四更已后，曹操必然从那条路奔走。等他军马过，就半中间放起火来。虽然不杀他尽绝，也杀他一半。」云曰：「乌林有两条路：一条通南郡，一条取荆州。不知向哪条路来？」孔明曰： 「南郡势迫，曹操不敢往，必来荆州，然后大军投许昌而去。」云领计去了。又唤张飞曰：「翼德可领三千兵渡江，截断彝陵这条路，去葫芦谷口埋伏。曹操不敢走南彝陵，必望北彝陵去。来日雨过，必然来埋锅造饭。只看烟起，便就山边放起火来。虽然不捉得曹操，翼德这场功料也不小。」飞领计去了。又唤糜竺、糜芳、刘封三人各驾船只，绕江剿擒败军，夺取器械。三人领计去了。孔明起身，谓公子刘琦曰：「武昌一望之地，最为紧要。公子便请回，率领所部之兵，陈于岸口。操一败必有逃来者，就而擒之，却不可轻离城郭。」刘琦便辞玄德、孔明去了。孔明谓玄德曰：「主公可于樊口屯兵，凭高而望，坐看今夜周郎成大功也。」</p>
<p>　　时云长在侧，孔明全然不睬。云长忍耐不住，乃高声曰：「关某自随兄长征战，许多年来，未尝落后。今日逢大敌，军师却不委用，此是何意？」孔明答曰：「云长勿怪！某本欲烦足下把一个最紧要的隘口，怎奈有些违碍处，不敢教去。」云长曰：「有何违碍？愿即见谕。」孔明曰：「昔日曹操待足下甚厚，足下当有以报之。今日操兵败，必走华容道。若令足下去时，必然放他过去。因此不敢教去。」云长曰：「军师好心多！当日曹操果是重待某，某已斩颜良，诛文丑，解白马之围，报过他了。今日撞见，岂肯轻放？」孔明曰：「倘若放了时，却如何？」云长曰：「愿依军法。」孔明曰：「如此，立下军令状。」云长便与了军令状。云长曰：「若曹操不从那条路上来，如何？」孔明曰：「我亦与你军令状。」云长大喜。孔明曰：「云长可于华容小路高山之处，堆积柴草，放起一把火烟，引曹操来。」云长曰：「曹操望见烟，知有埋伏，如何肯来？」孔明笑曰：「岂不闻兵法虚虚实实之论？操虽能用兵，只此可以瞒过他也。他见烟起，将谓虚张声势，必然投这条路来。将军休得容情。」云长领了将令，引关平、周仓并五百校刀手，投华容道埋伏去了。玄德曰：「吾弟义气深重，若曹操果然投华容道去时，只恐端的放了。」孔明曰：「亮夜观乾象，操贼未合身亡。留这人情，教云长做了，亦是美事。」玄德曰：「先生神算，世所罕及！」孔明遂与玄德往樊口，看周瑜用兵，留孙乾、简雍守城。</p>
<p>　　却说曹操在大寨中，与众将商议，只等黄盖消息。当日东南风起甚紧。程昱入告曹操曰：「今日东南风起，宜预堤防。」操笑曰：「冬至一阳生，来复之时，安得无东南风？何足为怪？」军士忽报江东一只小船来到，说有黄盖密书。操急唤入。其人呈上书。书中诉说：「周瑜关防得紧，因此无计脱身。今有鄱阳湖新运到粮，周瑜差盖巡哨，已有方便。好歹杀江东名将，献首来降。只在今晚三更，船上插青龙牙旗者，即粮船也。」操大喜，遂与众将来到水寨中大船上，观望黄盖船到。</p>
<p>　　且说江东，天色向晚，周瑜唤出蔡和，令军士缚倒。和叫：「无罪！」瑜曰：「汝是何等人，敢来诈降！吾今缺少福物祭旗，愿借你首级。」和抵赖不过，大叫曰：「汝家阚泽、甘宁亦曾与谋！」瑜曰：「此乃吾之所使也。」蔡和悔之无及。瑜令捉至江边皂纛旗下，奠酒烧纸，一刀斩了蔡和，用血祭旗毕，便令开船。黄盖在第三只火船上，独披掩心，手提利刃，旗上大书「先锋黄盖」。盖乘一天顺风，望赤壁进发。</p>
<p>　　是时东风大作，波浪汹涌。操在中军遥望隔江，看看月上，照耀江水，如万道金蛇，翻波戏浪。操迎风大笑，自以为得志。忽一军指说：「江南隐隐一簇帆幔，使风而来。」操凭高望之。报称：「皆插青龙牙旗。内中有大旗，大书先锋黄盖名字。」操笑曰：「公覆来降，此天助我也！」来船渐近。程昱观望良久，谓操曰：「来船必诈。且休教近寨。」操曰：「何以知之？」程昱曰：「粮在船中，船必稳重。今观来船，轻而且浮；更兼今夜东南风甚紧；倘有诈谋，何以当之？」操省悟，便问：「谁去止之？」文聘曰：「某在水上颇熟，愿请一往。 」言毕，跳下小船，用手一指，十数只巡船，随文聘船出。聘立在船头，大叫：「丞相钧旨，南船且休近寨，就江心抛住。」众军齐喝：「快下了篷！」言未绝，弓弦响处，文聘被箭射中左臂，倒在船中。船上大乱，各自奔回。南船距操寨止隔二里水面。黄盖用刀一招，前船一齐发火。火趁风威，风助火势，船如箭发，烟焰障天。二十只火船，撞入水寨。曹寨中船只一时尽着；又被铁环锁住，无处逃避。隔江炮响，四下火船齐到，但见三江面上，火逐风飞，一派通红，漫天彻地。</p>
<p>　　曹操回观岸上营寨，几处烟火。黄盖跳在小船上，背后数人驾舟，冒烟突火，来寻曹操。操见势急，方欲跳上岸，忽张辽驾一小脚船，扶操下得船时，那只大船，已自着了。张辽与十数人保护曹操，飞奔岸口。黄盖望见穿绛红袍者下船，料是曹操，乃催船速进，手提利刃，高声大叫：「曹贼休走！黄盖在此！」操叫苦连声。张辽拈弓搭箭，觑着黄盖较近，一箭射去。此时风声正大，黄盖在火光中，那里听得弓弦响，正中肩窝，翻身落水。</p>
<p>　　正是：火厄盛时遭水厄，棒疮愈后患金疮。未知黄盖性命如何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_048/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_048/" class="post-title-link" itemprop="url">三国演义 - 第048回 宴长江曹操赋诗 锁战船北军用武</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-02-17 00:00:00" itemprop="dateCreated datePublished" datetime="2000-02-17T00:00:00+08:00">2000-02-17</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第048回 宴长江曹操赋诗 锁战船北军用武</font></center></p>

<p>　　却说庞统闻言，吃了一惊；急回视其人，原来却是徐庶。统见是故人，心下放定。回顾左右无人，乃曰：「你若说破我计，可惜江南八十一州百姓，皆是你送了也！」庶笑曰：「此间八十三万人马，性命如何？」统曰：「元直真欲破我计耶？」庶曰：「吾感刘皇叔厚恩，未尝忘报。曹操送死吾母，吾已说过终身不设一谋，今安肯破兄良策？只是我亦随军在此，兵败之后，玉石不分，岂能免难？君当教我脱身之术，我即缄口远避矣。」统笑曰：「元直如此高见远识，谅此有何难哉？」庶曰：「愿先生赐教。」统去徐庶耳边略说数句。庶大喜，拜谢。庞统别却徐庶，下船自回江东。</p>
<p>　　且说徐庶当晚密使近人去各寨中暗布谣言。次日，寨中三三五五，交头接耳而说。早有探事人报知曹操，说「军中传言西凉州韩遂、马腾谋反，杀奔许都来。」操大惊，急聚众谋士商议曰：「吾引兵南征，心中所忧者，韩遂、马腾耳。军中谣言，虽未辨虚实，然不可不防。」言未毕，徐庶进曰：「庶蒙丞相收录，恨无寸功报效。请得三千人马，星夜往散关把住隘口。如有紧急，再行告报。」操喜曰：「若得元直去，吾无忧矣。散关之上，亦有军兵。公统领之。目下拨三千马步军，命臧霸为先锋，星夜前去，不可稽迟。」徐庶辞了曹操，与臧霸便行。此便是庞统救徐庶之计。</p>
<p>　　后人有诗曰：</p>
<p>　　曹操南征日日忧，马腾韩遂起戈矛。凤雏一语教徐庶，正似游鱼脱钓钩。</p>
<p>　　曹操自遣徐庶去后，心中稍安，遂上马先看沿江旱寨，次看水寨。乘大船一只，于中央上建「帅」字旗号，两旁皆列水寨，船上埋伏弓弩千张。操居于上。时建安十三年冬十一月十五日。天气晴明，平风静浪。操令置酒设乐于大船之上，「吾今夕欲会诸将。」天色向晚，东山月上，皎皎如同白日。长江一带，如横素练。操坐大船之上，左右侍御者数百人，皆锦衣绣袄，荷戈执戟。文武众官，各依次而坐。操见南屏山色如画，东视柴桑之境，西观夏口之江，南望樊山，北觑乌林，四顾空阔，心中欢喜，谓众官曰：「吾自起义兵以来，与国家除凶去害，誓愿扫清四海，削平天下；所未得者江南也。今吾有百万雄师，更赖诸公用命，何患不成功耶？收服江南之后，天下无事，与诸公共享富贵，以乐太平。」文武皆起谢曰：「愿得早奏凯歌。我等终身皆赖丞相福荫。」操大喜，命左右行酒。饮至半夜，操酒酣，遥指南岸曰：「周瑜、鲁肃，不识天时。今幸有投降之人，为彼心腹之患，此天助吾也。」荀攸曰：「丞相勿言，恐有泄漏。」操大笑曰：「座上诸公，与近侍左右，皆吾心腹之人也，言之何碍？」又指夏口曰：「刘备、诸葛亮，汝不料蝼蚁之力，欲撼泰山，何其愚耶！」顾谓诸将曰：「吾今年五十四岁矣，如得江南，窃有所喜。昔日乔公与吾至契，吾知其二女皆有国色。后不料为孙策、周瑜所娶。吾今新构铜雀台于漳水之上，如得江南，当娶二乔置之台上，以娱暮年，吾愿足矣。」言罢大笑。</p>
<p>　　唐人杜牧之有诗曰：</p>
<p>　　折戟沉沙铁未消，自将磨洗认前朝。东风不与周郎便，铜雀春深锁二乔。</p>
<p>　　曹操正笑谈间，忽闻鸦声望南飞鸣而去。操问曰：「此鸦缘何夜鸣？」左右答曰：「鸦见月明，疑是天晓，故离树而鸣也。」操又大笑。时操已醉，乃取槊立于船头上，以酒奠于江中，满饮三爵，横槊谓诸将曰：「我持此槊，破黄巾，擒吕布、灭袁术、收袁绍；深入塞北，直抵辽东，纵横天下；颇不负大丈夫之志也。今对此景，甚有慷慨。吾当作歌，汝等和之。」歌曰：</p>
<p>　　对酒当歌，人生几何？譬如朝露，去日苦多。<br>　　慨当以慷，忧思难忘。何以解忧？惟有杜康。<br>　　青青子衿，悠悠我心。但为君故，沉吟至今。<br>　　呦呦鹿鸣，食野之苹。我有嘉宾，鼓瑟吹笙。<br>　　皎皎如月，何时可辍？忧从中来，不可断绝。<br>　　越陌度阡，枉用相存。契阔谈燕，心念旧恩。<br>　　月明星稀，乌鹊南飞，绕树三匝，无枝可依。<br>　　山不厌高，水不厌深。周公吐哺，天下归心。</p>
<p>　　歌罢，众和之，共皆欢笑。忽座间一人进曰：「大军相当之际，将士用命之时，丞相何故出此不吉之言？」操视之，乃扬州刺史，沛国相人，姓刘，名馥，字元颖。馥起自合淝，创立州治，聚逃散之民，立学校，广屯田，兴治教，久事曹操，多立功绩。当下操横槊问曰：「吾言有何不吉？」馥曰：「『月明星稀，乌鹊南飞，绕树三匝，无枝可依。』此不吉之言也。」操大怒曰：「汝安敢败吾兴！」手起一槊，刺死刘馥。众皆惊骇，遂罢宴。次日，操酒醒，懊恨不已。馥子刘熙，告请父尸归葬。操泣曰：「吾昨因醉误伤汝父，悔之无及。可以三公厚礼葬之。」又拨军士护送灵柩，即日回葬。</p>
<p>　　次日，水军都督毛玠、于禁诣帐下，请曰：「大小船只，俱已配搭连锁停当。旌旗战具，一一齐备。请丞相调遣，克日进兵。」操至水军中央大战船上坐定，唤集诸将，各各听令。水旱二军，俱分五色旗号。水军中央黄旗毛玠、于禁，前军红旗张郃，后军皂旗吕虔，左军青旗文聘，右军白旗吕通。马步前军红旗徐晃，后军皂旗李典，左军青旗乐进，右军白旗夏侯渊。水陆路都接应使，夏侯惇、曹洪；护卫往来监战使，许褚、张辽。其余骁将，各依队伍。令毕，水军寨中发擂三通，各队伍战船，分门而出。是日西北风骤起，各船拽起风帆，冲波激浪，稳如平地。北军在船上，踊跃施勇，刺枪使刀，前后左右，各军旗幡不杂。又有小船五十余只，往来巡警催督。操立于将台之上，观看调练，心中大喜，以为必胜之法；教且收住帆幔，各依次序回寨。操升帐谓众谋士曰：「若非天命助吾，安得凤雏妙计？铁索连舟，果然渡江如履平地。」程昱曰：「船皆连锁，固是平稳；但彼若用火攻，难以回避。不可不防。」操大笑曰：「程仲德虽有远虑，却还有见不到处。」荀攸曰：「仲德之言甚是。丞相何故笑之？」操曰：「凡用火攻，必借风力。方今隆冬之际，但有西风北风，安有东风南风耶？吾居于西北之上，彼兵皆在南岸，彼若用火，是烧自己之兵也，吾何惧哉？若是十月小春之时，吾早已堤备矣。」诸将皆拜伏曰：「丞相高见，众人不及。」操顾诸将曰：「青、徐、燕、代之众，不惯乘舟。今非此计，安能涉大江之险？」</p>
<p>　　只见班部中，二将挺身出曰：「小将虽幽、燕之人，也能乘舟。今愿借巡船二十只，直至北江口，夺旗鼓而还，以显北军亦能乘舟也。」操视之，乃袁绍手下旧将焦触、张南也。操曰：「汝等皆生长北方，恐乘舟不便。江南之兵，往来水上，习练精熟，汝勿轻以性命为儿戏也。」焦触、张南大叫曰：「如其不胜，甘受军法。」操曰：「战船尽已连锁，惟有小舟。每舟可容二十人。只恐未便接战。」触曰：「若用大船，何足为奇？乞付小舟二十余只。某与张南各引一半，只今日直抵江南水寨，须要夺旗斩将而还。」操曰：「吾与汝二十只船，差拨精锐军五百人，皆长枪硬弩。到来日天明，将大寨船出到江面上，远为之势。更差文聘亦领三十只巡船接应汝回。」焦触、张南欣喜而退。次日四更造饭，五更结束已定，早听得水寨中擂鼓鸣金。船皆出寨，分布水面，长江一带，青红旗号交杂。焦触、张南领哨船二十只，穿寨而出，望江南进发。</p>
<p>　　却说南岸隔夜听得鼓声喧震，遥望曹操调练水军，探事人报知周瑜。瑜往山顶观之，操军已收回。次日，忽又闻鼓声震天，军士急登高观望，见有小船冲波而来，飞报中军。周瑜问帐下谁敢先出。韩当、周泰二人齐出曰：「某当权为先锋破敌。」瑜喜，传令各寨严加守御，不可轻动。韩当、周泰各引哨船五只，分左右而出。</p>
<p>　　却说焦触、张南凭一勇之气，飞棹小船而来。韩当胸披掩心，手执长枪，立于船头。焦触船先到，便命军士乱箭望韩当船上射来。当用牌遮隔。焦触捻长枪与韩当交锋。当手起一枪，刺死焦触。张南随后大叫赶来。隔斜里周泰船出。张南挺枪立于船头，两边弓矢乱射。周泰一臂挽牌，一手提刀。两船相离七八尺，泰即飞身一跃，直跃过张南船上，手起刀落，砍张南于水中，乱杀驾舟军士。众船飞棹急回。韩当、周泰催船追赶，到半江中，恰与文聘船相迎。两边便摆定船厮杀。</p>
<p>　　却说周瑜引众将立于山顶，遥望江北水面艨艟战船，排合江上，旗帜号带，皆有次序；回看文聘与韩当、周泰相持。韩当、周泰奋力攻击，文聘抵敌不住，回船而走。韩、周二人，急催船追赶。周瑜恐二人深入重地，便将白旗招飐，令众鸣金。二人乃挥棹而回。周瑜于山顶看隔江战船，尽入水寨。瑜顾谓众将曰：「江北战船，如芦苇之密；操又多谋﹔当用何计以破之？」众未及对，忽见曹军寨中，被风吹折中央黄旗，飘入江中。瑜大笑曰：「此不祥之兆也！」正观之际，忽狂风大作，江中波涛拍岸。一阵风过，刮起旗角于周瑜脸上拂过。瑜猛然想起一事在心，大叫一声，往后便倒，口吐鲜血。诸将急救起时，却早不省人事。</p>
<p>　　正是：一时忽笑又忽叫，难使南军破北军。毕竟周瑜性命如何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_047/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_047/" class="post-title-link" itemprop="url">三国演义 - 第047回 阚泽密献诈降书 庞统巧授连环计</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-02-16 00:00:00" itemprop="dateCreated datePublished" datetime="2000-02-16T00:00:00+08:00">2000-02-16</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第047回 阚泽密献诈降书 庞统巧授连环计</font></center></p>

<p>　　却说阚泽字德润，会稽山阴人也。家贫好学，与人佣工，尝借人书来看。看过一遍，便不遗忘。口才辨给，少有胆气。孙权召为参谋，与黄盖最相善。盖知其能言有胆，故欲使献诈降书。泽欣然应诺曰：「大丈夫处世，不能立功建业，不几与草木同腐乎？公既捐躯报主，泽又何惜微生？」黄盖滚下床来，拜而谢之。泽曰：「事不可缓，即今便行。」盖曰：「书已修下了。」</p>
<p>　　泽领了书，只就当夜扮作渔翁，驾小舟，望北岸而行。是夜寒星满天，三更时候，早到曹军水寨。巡江军士拿住，连夜报知曹操。操曰：「莫非是奸细么？」军士曰：「只一渔翁，自称是东吴参谋阚泽，有机密事来见。」操便教引将入来。军士引阚泽至，只见帐上灯烛辉煌，曹操凭几危坐，问曰：「汝既是东吴参谋，来此何干？」泽曰：「人言曹丞相求贤若渴，今观此问，甚不相合。黄公覆，汝又错寻思了也！」操曰：「吾与东吴旦夕交兵，汝私行到此，如何不问？」泽曰：「黄公覆乃东吴三世旧臣，今被周瑜于众将之前，无端毒打，不胜忿恨。因欲投降丞相，为报雠之计，特谋之于我。我与公覆，情同骨肉，径来为献密书。未知丞相肯容纳否？」操曰：「书在何处？」阚泽取书呈上。操拆书，就灯下观看。书略曰：</p>
<p>　　盖受孙氏厚恩，本不当怀二心。然以今日事势论之：用江东六郡之卒，当中国百万之师，众寡不敌，海内所共见也。东吴将吏，无论智愚，皆知其不可。周瑜小子，偏怀浅戆，自负其能，辄欲以卵敌石；兼之擅作威福，无罪受刑，有功不赏。盖系旧臣，无端为所摧辱，心实恨之。伏闻丞相，诚心待物，虚怀纳士，盖愿率众归降，以图建功雪耻。粮草车仗，随船献纳。泣血拜白，万勿见疑。</p>
<p>　　曹操于几案上翻覆将书看了十余次，忽然拍案张目大怒曰：「黄盖用苦肉计，令汝下诈降书，就中取事，却敢来戏侮我耶！」便教左右推出斩之。左右将阚泽簇下。泽面不改容，仰天大笑。操教牵回，叱曰：「吾已识破奸计，汝何故哂笑？」泽曰：「吾不笑你。吾笑黄公覆不识人耳。」操曰：「何不识人？」泽曰：「杀便杀，何必多问！」操曰：「吾自幼熟读兵书，深知奸伪之道。汝这条计，只好瞒别人，如何瞒得我！」泽曰：「你且说书中哪件事是奸计？」操曰：「我说出你那破绽，教你死而无怨！你既是真心献书投降，如何不明约几时？如今你有何理说？」阚泽听罢，大笑曰：「亏汝不惶恐，敢自夸熟读兵书！还不及早收兵回去！倘若交战，必被周瑜擒矣！无学之辈，可惜吾屈死汝手！」操曰：「何谓我无学？」泽曰：「汝不识机谋，不明道理，岂非无学？」操曰：「你且说我哪几般不是处？」泽曰：「汝无待贤之礼，吾何必言？但有死而已。」操曰：「汝若说得有理，我自然敬服。」泽曰：「岂不闻『背主作窃，不可定期？倘今约定日期，急切下不得手，这里反来接应，事必泄漏。但可觑便而行，岂可预期相订乎？汝不明此理，欲屈杀好人，真无学之辈也！」操闻言，改容下席而谢曰：「某见事不明，误犯尊威，幸勿挂怀。」泽曰：「吾与黄公覆，倾心投降，如婴儿之望父母，岂有诈乎？」操大喜曰：「若二人能建大功，他日受爵，必在诸人之上。」泽曰：「某等非为爵禄而来，实应天顺人耳。」操取酒待之。</p>
<p>　　少顷，有人入帐，于操耳边私语。操曰：「将书来看。」其人以密书呈上。操观之，颜色颇喜。阚泽暗思：「此必蔡中、蔡和来报黄盖受刑消息，操故喜我投降之事为真实也。」操曰：「烦先生再回江东，与黄公覆约定，先通消息过江，吾以兵接应。」泽曰：「某已离江东，不可复还。望丞相别遣机密人去。」操曰：「若他人去，事恐泄漏。」泽再三推辞；良久，乃曰：「若去则不可久停，便当行矣。」</p>
<p>　　操赐以金帛，泽不受，辞别出营，再驾扁舟，重回江东，来见黄盖，细说前事。盖曰：「非公能辩，则盖徒受苦矣。」泽曰：「吾今去甘宁寨中，探蔡中、蔡和消息。」盖曰：「甚善。」泽至宁寨，宁接入。泽曰：「将军昨为救黄公覆，被周公瑾所辱，吾甚不平。」宁笑而不答。正话间，蔡和、蔡中至。泽以目送甘宁。宁会意，乃曰：「周公瑾只自恃其能，全不以我等为念。我今被辱，羞见江左诸人！」说罢，咬牙切齿，拍案大叫。泽乃虚与宁耳边低语。宁低头不言，长叹数声。蔡和、蔡中见泽、宁皆有反意，以言挑之曰：「将军何故烦恼？先生有何不平？」泽曰：「吾等腹中之苦，汝岂知耶？」蔡和曰：「莫非欲背吴投曹耶？」阚泽失色。甘宁拔剑而起曰：「吾事已为窥破，不可不杀之以灭口！」蔡和、蔡中慌曰：「二公勿忧。吾亦当以心腹之事相告。」宁曰：「可速言之。」蔡和曰：「吾二人乃曹公使来诈降者。二公若有归顺之心，吾当引进。」宁曰：「汝言果真乎？」二人齐声曰：！安敢相欺？」宁佯喜曰：「若如此，是天赐其便也！」二蔡曰：「黄公覆与将军被辱之事，吾已报知丞相矣。」泽曰：「吾已为黄公覆献书丞相，今特来见兴霸，相约同降耳。宁曰：「大丈夫既遇明主，自当倾心相投。」于是四人共饮，同论心事。二蔡即时写书，密报曹操，说甘宁与某同为内应。阚泽另自修书，遣人密报曹操。书中具言黄盖欲来，未得其便。但看船头插青牙旗而来者，即是也。</p>
<p>　　却说曹操连得二书，心中疑惑不定，聚众谋士商议曰：「江左甘宁，被周瑜所辱，愿为内应；黄盖受责，令阚泽来纳降；俱未可深信。谁敢直入周瑜寨中，探听实信？」蒋干进曰：「某前日空往东吴，未得成功，深怀惭愧。今愿舍身再往，务得实信，回报丞相。」操大喜，即时令蒋干上船。干驾小舟，径到江南水寨边，便使人传报。周瑜听得干又到，大喜曰：「吾之成功，只在此人身上！」遂嘱咐鲁肃：「请庞士元来，为我如此如此。」原来襄阳庞统，字士元，因避乱寓居江东。鲁肃曾荐之于周瑜，统未及往见。瑜先使肃问计于统曰：「破曹当用何策？」统密谓肃曰：「欲破曹兵，须用火攻；但大江面上，一船着火，余船四散，除非献『连环计』，教他钉作一处，然后功可成也。」肃以告瑜，瑜深服其论，因谓肃曰：「为我行此计者，非庞士元不可。」肃曰：「只怕曹操奸猾，如何去得？」</p>
<p>　　周瑜沉吟未决。正寻思没个机会，忽报蒋干又来。瑜大喜，一面分付庞统用计；一面坐于帐上，使人请干。干见不来接，心中疑虑，教把船于僻静岸口系缆，乃入寨见周瑜。瑜作色曰：「子翼何故欺吾太甚？」蒋干笑曰：「吾想与你乃旧日弟兄，特来吐心腹事，何言相欺也？」瑜曰：「汝要说我降，除非海枯石烂！前番吾念旧日交情，请你痛饮一醉，留你同榻；你却盗吾私书，不辞而去，归报曹操，杀了蔡瑁、张允，致使吾事不成。今日无故又来，必不怀好意！吾不看旧日之情，一刀两段！本待送你过去，争奈吾一二日间，便要破曹贼；待留你在军中，又必有泄漏。 」便教左右：「送子翼往西山庵中歇息。待吾破了曹操，那时渡你过江未迟。」</p>
<p>　　蒋干再欲开言，周瑜已入帐后去了。左右取马与蒋干乘坐，送到西山背后小庵歇息，拨两个军人伏侍。干于庵内，心中忧闷，寝食不安。是夜星露满天，独步出庵后，只听得读书之声。信步寻去，见山岩畔有草屋数椽，内射灯光。干往窥之，只见一人挂剑灯前，诵孙、吴兵书。干思此必异人也，叩户请见。其人开门出迎，仪表非俗。干问姓名，答曰：「姓庞名统，字士元。」干曰：「莫非凤雏先生否？」统曰：「然也。」干喜曰：「久闻大名，今何僻居此地？」答曰：「周瑜自恃才高，不能容物，吾故隐居于此。公乃何人？」干曰：「吾蒋干也。」统乃邀入草庵，共坐谈心。干曰：「以公之才，何往不利？如肯归曹，干当引进。」统曰：「吾亦欲离江东久矣。公既有引进之心，即今便当一行。如迟则周瑜闻之必将见害。」</p>
<p>　　于是与干连夜下山，至江边寻着原来船只，飞棹投江北。既至操寨，干先入见，备述前事。操闻凤雏先生来，亲自出帐迎入，分宾主坐定，问曰：「周瑜年幼，恃才欺众，不用良谋。操久闻先生大名，今得惠顾，乞不吝教诲。」统曰：「某素闻丞相用兵有法，今愿一睹军容。」操教备马，先邀统同观旱寨。统与操并马登高而望。统曰：「傍山依林，前后顾盼，出入有门，退进曲折，虽孙、吴再生，穰苴复出，亦不过此矣。」操曰：「先生勿得过誉，尚望指教。」于是又与同观水寨。见向南分二十四座门，皆有艨艟战舰，列为城郭，中藏小船，往来有巷，起伏有序。统笑曰：「丞相用兵如此，名不虚传！」因指江南而言曰：「周郎，周郎！克期必亡！」</p>
<p>　　操大喜。回寨，请入帐中，置酒共饮，同说兵机。统高谈雄辩，应答如流。操深敬服，殷勤相待。统佯醉曰：「敢问军中有良医否？」操问何用。统曰：「水军多疾，须用良医治之。」时操军因不服水土，俱生呕吐之疾，多有死者。操正虑此事，忽闻统言，如何不问？统曰：「丞相教练水军之法甚妙，但可惜不全。」操再三请问。统曰：「某有一策，使大小水军，并无疾病，安稳成功。」操大喜，请问妙策。统曰：「大江之中，潮生潮落，风浪不息。北兵不惯乘舟，受此颠播，便生疾病。若以大船小船各皆配搭，或三十为一排，或五十为一排，首尾用铁环连锁，上铺阔板，休言人可渡，马亦可走矣。乘此而行，任他风浪潮水上下，复何惧哉？」曹操下席而谢曰：「非先生良谋，安能破东吴耶？」统曰：「愚浅之见，丞相自裁之。」操即时传令，唤军中铁匠，连夜打造连环大钉，锁住船只。诸军闻之，俱各喜悦。</p>
<p>　　后人有诗曰：</p>
<p>　　赤壁鏖兵用火攻，运筹决策尽皆同。若非庞统连环计，公瑾安能立大功？</p>
<p>　　庞统又谓操曰：「某观江左豪杰，多有怨周瑜者。某凭三寸舌，为丞相说之，使皆来降。周瑜孤立无援，必为丞相所擒。瑜既破，则刘备无所用矣。」操曰：「先生果能成大功，操请奏闻天子，封为三公之列。」统曰：「某非为富贵，但欲救万民耳。丞相渡江，慎勿杀害。 」操曰：「吾替天行道，安忍杀戮人民？」统拜求榜文，以安宗族。操曰：「先生家属，见居何处？」统曰：「只在江边。若得此榜，可保全矣。」操命写榜佥押付统。统拜谢曰：「别后可速进兵，休待周郎知觉。」操然之。统拜别，至江边，正欲下船，忽见岸上一人，道袍竹冠，一把扯住统曰：「你好大胆！黄盖用苦肉计，阚泽下诈降书，你又来献连环计，只恐烧不尽绝！你们把出这等毒手来，只好瞒曹操，也须瞒我不得！」吓得庞统魂飞魄散。</p>
<p>　　正是：莫道东南能制胜，谁云西北独无人？毕竟此人是谁，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_046/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_046/" class="post-title-link" itemprop="url">三国演义 - 第046回 用奇谋孔明借箭 献密计黄盖受刑</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-02-15 00:00:00" itemprop="dateCreated datePublished" datetime="2000-02-15T00:00:00+08:00">2000-02-15</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第046回 用奇谋孔明借箭 献密计黄盖受刑</font></center></p>

<p>　　却说鲁肃领了周瑜言语，径来舟中相探孔明。孔明接入小舟对坐。肃曰：「连日措办军务，有失听教。」孔明曰：「便是亮亦未与都督贺喜。」肃曰：「何喜？」孔明曰：「公瑾使先生来探亮知也不知，便是这件事可贺喜耳。」諕得鲁肃失色问曰：「先生何由知之？」孔明曰：「这条计只好弄蒋干。曹操虽被一时瞒过，必然便省悟，只是不肯认错耳。今蔡、张两人既死，江东无患矣，如何不贺喜？吾闻曹操换毛玠、于禁为水军都督，则这两个手里，好歹送了水军性命。」鲁肃听了，开口不得，把些言语支吾了半晌，别孔明而回。孔明嘱曰：「望子敬在公瑾面前勿言亮先知此事。恐公瑾心怀妒忌，又要寻事害亮。」鲁肃应诺而去，回见周瑜，把上项事只得实说了。瑜大惊曰：「此人决不可留！吾决意斩之！」肃劝曰：「若杀孔明，却被曹操笑也。」瑜曰：「吾自有公道斩之，教他死而无怨。」肃曰：「以何公道斩之？」瑜曰：「子敬休问，来日便见。」</p>
<p>　　次日，聚众将于帐下，教请孔明议事。孔明欣然而至。坐定，瑜问孔明曰：「即日将与曹军交战，水路交兵，当以何兵器为先？」孔明曰：「大江之上，以弓箭为先。」瑜曰：「先生之言，甚合愚意。但今军中正缺箭用，敢烦先生监造十万枝箭，以为应敌之具。此系公事，先生幸勿推却。」孔明曰：「都督见委，自当效劳。敢问十万枝箭，何时要用？」瑜曰：「十日之内，可完办否？」孔明曰：「操军即日将至，若候十日，必误大事。」瑜曰：「先生料几日可完办？」孔明曰：「只消三日，便可拜纳十万枝箭。」瑜曰：「军中无戏言。」孔明曰：「怎敢戏都督！愿纳军令状。三日不办，甘当重罚。」瑜大喜，唤军政司当面取了文书，置酒相待曰：「待军事毕后，自有酬劳。」孔明曰：「今日已不及，来日造起。至第三日，可差五百小军到江边搬箭。」饮了数杯，辞去。鲁肃曰：「此人莫非诈乎？」瑜曰：「他自送死，非我逼他。今明白对众要了文书，他便两胁生翅，也飞不去。我只分付军匠人等，教他故意迟延，凡应用物件，都不与齐备。如此，必然误了日期。那时定罪，有何理说？公今可去探他虚实，却来回报。</p>
<p>　　肃领命来见孔明。孔明曰：「吾曾告子敬，休对公瑾说，他必要害我。不想子敬不肯为我隐讳，今日果然又弄出事来。三日内如何造得十万箭？子敬只得救我！」肃曰：「公自取其祸，我如何救得你？」孔明曰：「望子敬借我二十只船，每船要军士三十人，船上皆用青布为幔，各束草千余个，分布两边。吾别有妙用。第三日包管有十万枝箭。只不可又教公瑾得知。若彼知之，吾计败矣。」肃允诺，却不解其意，回报周瑜，果然不提起借船之事；只言孔明并不用箭竹翎毛、胶漆、等物，自有道理。瑜大疑曰：「且看他三日后如何回覆我。」</p>
<p>　　却说鲁肃私自拨轻快船二十只，各船三十余人，并布幔束草等物，尽皆齐备，候孔明调用。第一日却不见孔明动静；第二日亦只不动；至第三日四更时分，孔明密请鲁肃到船中。肃问曰：「公召我来何意？」孔明曰：「特请子敬同往取箭。」肃曰：「何处去取？」孔明曰：「子敬休问，前去便见。」遂命将二十只船，用长索相连，径望北岸进发。是夜大雾漫天，长江之中，雾气更甚，对面不相见。孔明促舟而进，果然是好大雾！前人有篇大雾垂江赋曰：</p>
<p>　　大哉长江！西接岷、峨，南控三吴，北带九河。汇百川而入海，历万古以扬波。至若龙伯、海若，江妃、水母，长鲸千丈，天蜈九首，鬼怪异类，咸集而有。盖夫鬼神之所凭依，英雄之所战守也。</p>
<p>　　时而阴阳既乱，昧爽不分。讶长空之一色，忽大雾之四屯。虽舆薪而莫睹，惟金鼓之可闻。初若溟蒙，才隐南山之豹；渐而充塞，欲迷北海之鲲。然后上接高天，下垂厚地。渺乎苍茫，浩乎无际。鲸鲵出水而腾波，蛟龙潜渊而吐气。又如梅霖收溽，春阴酿寒；溟溟漠漠，浩浩漫漫。东失柴桑之岸，南无夏口之山。战船千艘，俱沉沦于岩壑；渔舟一叶，惊出没于波澜。甚则穹昊无光，朝阳失色；返白昼为昏黄，变丹山为水碧。虽大禹之智，不能测其深浅；离娄之明，焉能辨乎咫尺？</p>
<p>　　于是冯夷息浪，屏翳收功；鱼鳖遁迹，鸟兽潜踪。隔断蓬莱之岛，暗围阊阖之宫。恍惚奔腾，如骤雨之将至；纷纭杂沓，若寒云之欲同。乃能中隐毒蛇，因之而为瘴疠；内藏妖魅，凭之而为祸害。降疾厄于人间，加风尘于塞外。小民遇之失伤，大人观之感慨。盖将返元气于洪荒，混天地为大块。</p>
<p>　　当夜五更时候，船已近曹操水寨。孔明教把船只头西尾东，一带摆开，就船上擂鼓呐喊。鲁肃惊曰：「倘曹兵齐出，如之奈何？」孔明笑曰：「吾料曹操于重雾中必不敢出。吾等只顾酌酒取乐，待雾散便回。」</p>
<p>　　却说曹操寨中，听得擂鼓呐喊，毛玠、于禁二人慌忙飞报曹操。操传令曰：「重雾迷江，彼军忽至，必有埋伏，切不可轻动。可拨水军弓弩手乱箭射之。」又差人往旱寨内唤张辽、徐晃各带弓弩军三千，火速到江边助射。比及号令到来，毛玠、于禁，怕南军抢入水寨，已差弓弩手在寨前放箭；少顷，旱寨内弓弩手亦到，约一万余人，尽皆向江中放箭﹔箭如雨发。孔明教把船吊回，头东尾西，逼近水寨受箭，一面擂鼓呐喊。待至日高雾散，孔明令收船急回。二十只船两边束草上，排满箭枝。孔明令各船上军士齐声叫曰：「谢丞相箭！」比及曹军寨内报知曹操时，这里船轻水急，已放回二十余里。追之不及，曹操懊悔不已。</p>
<p>　　却说孔明回船谓鲁肃曰：「每船上箭约五六千矣。不费江东半分之力，已得十万余箭。明日即将来射曹军，却不甚便？」肃曰：「先生真神人也！何以知今日如此大雾？」孔明曰：「为将而不通天文，不识地理，不知奇门，不晓阴阳，不看阵图，不明兵势，是庸才也。亮于三日前已算定今日有大雾，因此敢任三日之限。公瑾教我十日完办，工匠料物，都不应手，将这一件风流罪过，明是要杀我﹔我命系于天，公瑾焉能害我哉？」鲁肃拜服。船到岸时，周瑜已差五百军在江边等候搬箭。孔明教于船上取之，可得十万余枝。都搬入中军帐交纳。鲁肃入见周瑜，备说孔明取箭之事。瑜大惊，慨然叹曰：「孔明神机妙算，吾不如也！」</p>
<p>　　后人有诗赞曰：</p>
<p>　　一天浓雾满长江，远近难分水渺茫。骤雨飞蝗来战舰，孔明今日服周郎。</p>
<p>　　少顷，孔明入寨见周瑜。瑜下帐迎之，称羡曰：「先生神算，使人敬服。」孔明曰：「诡谲小计，何足为奇？」瑜邀孔明入帐共饮。瑜曰：「昨吾主遣使来催督进军，瑜未有奇计，愿先生教我。」孔明曰：「亮乃碌碌庸才，安有妙计？」瑜曰：「某昨观曹操水寨，极其严整有法，非等闲可攻。思得一计，不知可否。先生幸为我一决之。」孔明曰：「都督且休言。各自写于手内，看同也不同。」瑜大喜，教取笔砚来，先自暗写了，却送与孔明。孔明亦暗写了。两个移近坐榻，各出掌中之字，互相观看，皆大笑。原来周瑜掌中字，乃一「火」字，孔明掌中亦一「火」字。瑜曰：「既我两人所见相同，更无疑矣。幸勿漏泄。」孔明曰：「两家公事，岂有漏泄之理？吾料曹操虽两番经我这条计，然必不为备。今都督尽行之可也。」饮罢分散，诸将皆不知其事。</p>
<p>　　却说曹操平白地折了十五六万箭，心中气闷。荀攸进计曰：「江东有周瑜、诸葛亮二人用计，急切难破；可差人去东吴诈降，为奸细内应，以通消息，方可图也。」操曰：「此言正合吾意。汝料军中谁可行此计？」攸曰：「蔡瑁被诛，蔡氏宗族，皆在军中。瑁之族弟蔡中、蔡和，现为副将。丞相可以恩结之，差往诈降东吴，必不见疑。」操从之，当夜密唤二人入帐嘱付曰：「汝二人可用些少军士，去东吴诈降。但有动静，使人密报。事成之后，重加封赏。休怀二心！」二人曰：「吾等妻子俱在荆州，安敢怀二心？丞相勿疑。某二人必取周瑜、诸葛亮之首，献于麾下。」操厚赏之。次日，二人带五百军士，驾船数只，顺风望着南岸来。</p>
<p>　　且说周瑜正理会进兵之事，忽报江北有船来到江口，称是蔡瑁之弟蔡和、蔡中，特来投降。瑜唤入。二人哭拜曰：「吾兄无罪，被操贼所杀。吾二人欲报兄雠，特来投降。望赐收录，愿为前部。」瑜大喜，重赏二人，即命与甘宁引军为前部。二人拜谢，以为中计。瑜密唤甘宁分付曰：「此二人不带家小，非真投降，乃曹操使来为奸细者。吾今欲将计就计，教他通报消息。汝可殷勤相待，就里提防。至出兵之日，先要杀他两个祭旗。汝切须小心，不可有误。」甘宁领命而去。鲁肃入见周瑜曰：「蔡中、蔡和之降，多应是诈，不可收用。」瑜叱曰：「彼因曹操杀其兄，欲报雠而来降，何诈之有？你若如此多疑，安能容天下之士乎？」肃默然而退，乃往告孔明。孔明笑而不言。肃曰：「孔明何故哂笑？」孔明曰：「吾笑子敬不识公瑾用计耳。大江隔远，细作极难往来。操使蔡中、蔡和诈降，窃探我军中事，公瑾将计就计，正要他通报消息。兵不厌诈，公瑾之谋是也。」肃方才省悟。</p>
<p>　　却说周瑜夜坐帐中，忽见黄盖潜入中军来见周瑜。瑜曰：「公覆夜至，必有良谋见教。」盖曰：「彼众我寡，不宜久持，何不用火攻之？」瑜曰：「谁教公献此计？」盖曰：「某出自己意，非他人之所教也。」瑜曰：「吾正欲如此，故留蔡中、蔡和诈降之人，以通消息﹔但恨无一人为我行诈降计耳。」盖曰：「某愿行此计。」瑜曰：「不受些苦，彼如何肯信？」盖曰：「某受孙氏厚恩，虽肝脑涂地，亦无怨悔。」瑜拜而谢之曰：「君若肯行此苦肉计，则江东之万幸也。」盖曰：「某死亦无怨。」遂谢而出。</p>
<p>　　次日，周瑜鸣鼓大会诸将于帐下。孔明亦在座。周瑜曰：「操引百万之众，连络三百余里，非一日可破。今令诸将各领三个月粮草，准备御敌。」言未讫，黄盖进曰：「莫说三个月，便支三十个月粮草，也不济事。若是这个月破的便破﹔若是这个月破不的，只可依张子布之言，弃甲倒戈，北面而降之耳。」周瑜勃然变色大怒曰：「吾奉主公之命，督兵破曹，敢有再言降者必斩！今两军相敌之际，汝敢出此言，慢我军心，不斩汝首，难以服众！」喝左右将黄盖斩讫报来。黄盖亦怒曰：「吾自随破虏将军，纵横东南，已历三世，哪有你来！」瑜大怒，喝令速斩。甘宁进前告曰：「公覆乃东吴旧臣，望宽恕之。」瑜喝曰：「汝何敢多言，乱吾法度！」先叱左右将甘宁乱棒打出。众官皆跪告曰：「黄盖罪固当诛，但于军不利。望都督宽恕，权且记罪。破曹之后，斩亦未迟。」瑜怒未息。众官苦苦告求。瑜曰：「若不看众官面皮，决须斩首！今且免死！」命左右拖翻，打一百脊杖，以正其罪。众官又告免。瑜推翻案桌，叱退众官，喝教行杖。将黄盖剥了衣服，拖翻在地，打了五十脊杖。众官又复苦苦求免。瑜跃起指盖曰：「汝敢小觑我耶！且记下五十棍！再有怠慢，二罪俱罚！」恨声不绝而入帐中。</p>
<p>　　众官扶起黄盖，打得皮开肉绽，鲜血迸流，扶归本寨，昏绝几次。动问之人，无不下泪。鲁肃也往看问了，来至孔明船中，谓孔明曰：「今日公瑾怒责公覆，我等皆是他部下，不敢犯颜苦谏；先生是客，何故袖手旁观，不发一语？」孔明笑曰：「子敬欺我。」肃曰：「肃与先生渡江以来，未尝一事相欺，今何出此言？」孔明曰：「子敬岂不知公瑾今日毒打黄公覆，乃其计耶？如何要我劝他？」肃方悟。孔明曰：「不用苦肉计，何能瞒过曹操？今必令黄公覆去诈降，却教蔡中、蔡和报知其事矣。子敬见公瑾时，切勿言亮先知其事，只说亮也埋怨都督便了。」肃辞去，入帐见周瑜。瑜邀入帐后。肃曰：「今日何故痛责黄公覆？」瑜曰：「诸将怨否？」肃曰：「多有心中不安者。」瑜曰：「孔明之意若何？」肃曰：「他也埋怨都督忒情薄。」瑜笑曰：「今番须瞒过他也。」肃曰：「何谓也？」瑜曰：「今日痛打黄盖，乃计也。吾欲令他诈降，先须用苦肉计，瞒过曹操，就中用火攻之，可以取胜。」肃乃暗思孔明之高见，却不敢明言。</p>
<p>　　且说黄盖卧于帐中，诸将皆来动问。盖不言语，但长吁而已。忽报参谋阚泽来问，盖令请入卧内，叱退左右。阚泽曰：「将军莫非与都督有雠？」盖曰：「非也。」泽曰：「然则公之受责，莫非苦肉计乎？」盖曰：「何以知之？」泽曰：「某观公瑾举动，已料着八九分。」盖曰：「某受吴侯三世厚恩，无以为报，故献此计，以破曹操。吾虽受苦，亦无所恨。吾遍观军中，无一人可为心腹者。惟公素有忠义之心，敢以心腹相告。」泽曰：「公之告我，无非要我献诈降书耳。」盖曰：「实有此意。未知肯否？」阚泽欣然领诺。</p>
<p>　　正是：勇将轻身思报主，谋臣为国有同心。未知阚泽所言若何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_045/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_045/" class="post-title-link" itemprop="url">三国演义 - 第045回 三江口曹操折兵 群英会蒋干中计</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-02-14 00:00:00" itemprop="dateCreated datePublished" datetime="2000-02-14T00:00:00+08:00">2000-02-14</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第045回 三江口曹操折兵 群英会蒋干中计</font></center></p>

<p>　　却说周瑜闻诸葛瑾之言，转恨孔明，存心欲谋杀之。次日点齐军将，入辞孙权。权曰：「卿先行，孤即起兵继后。」瑜辞出，与程普、鲁肃领兵起行，便邀孔明同往。孔明欣然从之，一同登舟，驾起帆樯，迤逦望夏口而进。离三江口五六十里，船依次第歇定。周瑜在中央下寨，岸上依西山结营，周围屯住。孔明只在一叶小舟内安身。</p>
<p>　　周瑜分拨已定，使人请孔明议事。孔明至中军帐，叙礼毕。瑜曰：「昔曹操兵少，袁绍兵多，而操反胜绍者，因用许攸之谋，先断乌巢之粮也。今操兵八十三万，我兵只五六万，安能拒之？亦必须先断操之粮，然后可破。我已探知操军粮草，俱屯于聚铁山。先生久居汉上，熟知地理。敢烦先生与关、张、子龙辈，吾亦助兵千人，星夜往聚铁山断操粮道。彼此各为主人之事，幸勿推调。」孔明暗思：「此因说我不动，设计害我。我若推调，必为所笑。不如应之，别有计议。」乃欣然领诺。瑜大喜。孔明辞出。鲁肃密谓瑜曰：「公使孔明劫粮，是何意见？」瑜曰：「吾欲杀孔明，恐惹人笑，故借曹操之手杀之，以绝后患耳。」肃闻言，乃往见孔明，看他知也不知。只见孔明略无难色，整点军马要行。肃不忍，以言挑之曰：「先生此去可成功否？」孔明笑曰：「吾水战、步战、马战、车战，各尽其妙，何愁功绩不成？非比江东公与周郎辈止一能也。」肃曰：「吾与公瑾何谓一能？」孔明曰：「吾闻江南小儿谣言云：『伏路把关饶子敬，临江水战有周郎。』公等于陆地但能伏路把关；周公瑾但堪水战，不能陆战耳。」</p>
<p>　　肃乃以此言告知周瑜。瑜怒曰：「何欺我不能陆战耶！不用他去！我自引一万马军，往聚铁山断操粮道。」肃又将此言告孔明。孔明笑曰：「公瑾令吾断粮者，实欲使曹操杀吾耳。吾故以片言戏之，公瑾便容纳不下。目今用人之际，只愿吴侯与刘使君同心，则功可成﹔如各相谋害，大事休矣。操贼多谋，他平生惯断人粮道，今如何不以重兵提备？公瑾若去，必为所擒。今只当先决水战，挫动北军锐气，别寻妙计破之。望子敬善言以告公瑾为幸。」鲁肃遂连夜回见周瑜，备述孔明之言。瑜摇首顿足曰：「此人见识胜吾十倍，今不除之，后必为我国之祸！」肃曰：「今用人之际，望以国家为重。且待破曹之后，图之未晚。」瑜然其说。</p>
<p>　　却说玄德分付刘琦守江夏，自领众将引兵往夏口。遥望江南岸旗幡隐隐，戈戟重重，料是东吴已动兵矣。乃尽移江夏之兵，至樊口屯扎。玄德聚众曰：「孔明一去东吴，杳无音信，不知事体如何。谁人可去探听虚实回报？」糜竺曰：「竺愿往。」玄德乃备羊酒礼物，令糜竺至东吴，以犒军为名，探听虚实。竺领命，驾小舟顺流而下，径至周瑜大寨前。军士入报周瑜，瑜召入。竺再拜，致玄德相敬之意，献上酒礼。瑜受讫，设宴款待糜竺。竺曰：「孔明在此已久，今愿与同回。」瑜曰：「孔明方与我同谋破曹，岂可便去？吾亦欲见刘豫州，共议良策；奈身统大军，不可暂离。若豫州肯枉驾来临，深慰所望。」竺应诺，拜辞而回。肃问瑜曰：「公欲见玄德，有何计议？」瑜曰：「玄德世之枭雄，不可不除。吾今乘机诱至杀之，实为国家除一后患。」鲁肃再三劝谏，瑜只不听，遂传密令：「如玄德至，先埋伏刀斧手五十人于壁衣中，看我掷杯为号，便出下手。」</p>
<p>　　却说糜竺回见玄德，具言周瑜欲请主公到彼面会，别有商议。玄德便教收拾快船一只，只今便行。云长谏曰：「周瑜多谋之士，又无孔明书信，恐其中有诈，不可轻去。」玄德曰：「我今结东吴以共破曹操，周郎欲见我，我若不往，非同盟之意。两相猜忌，事不谐矣。」云长曰：「兄长若坚意要去，弟愿同往。」张飞曰：「我也跟去。」玄德曰：「只云长随我去。翼德与子龙守寨。简雍固守鄂县。我去便回。」分付毕，与云长乘小舟，并从者二十余人，飞棹赴江东。玄德观看江东艨艟战舰，旌旗甲兵，左右分布整齐，心中甚喜。军士飞报周瑜：「刘豫州来了。」瑜问：「带多少船只来？」军士答曰：「只有一只船，二十余从人。」瑜笑曰：「此人命合休矣！ 」乃命刀斧手先埋伏定，然后出寨迎接。玄德引云长等二十余人，直到中军帐，叙礼毕。瑜请玄德上坐。玄德曰：「将军名传天下，备不才，何烦将军重礼？」乃分宾主而坐。周瑜设宴相待。</p>
<p>　　且说孔明偶来江边，闻说玄德来此与都督相会，吃了一惊，急入中军帐窃看动静。只见周瑜面有杀气，两边壁衣中密排刀斧手。孔明大惊曰：「似此如之奈何！」回视玄德，谈笑自若；却见玄德背后一人，按剑而立，乃云长也。孔明喜曰：「吾主无危矣。」遂不复入，仍回身至江边等候。</p>
<p>　　周瑜与玄德饮宴，酒行数巡，瑜起身把盏，猛见云长按剑立于玄德背后，忙问何人。玄德曰：「吾弟关云长也。」瑜惊曰：「非向日斩颜良、文丑者乎？」玄德曰：「然也。」瑜大惊，汗流满面，便斟酒与云长把盏。少顷，鲁肃入。玄德曰：「孔明何在？烦子敬请来一会。」瑜曰：「且待破了曹操，与孔明相会未迟。」玄德不敢再言。云长以目视玄德。玄德会意，即起身辞瑜曰：「备暂告别。即日破敌收功之后，专当叩贺。」瑜亦不留，送出辕门。玄德别了周瑜，与云长等来至江边，只见孔明已在舟中。玄德大喜。孔明曰：「主公知今日之危乎？」玄德愕然曰：「不知也。」孔明曰：「若无云长，主公几为周郎所害矣。」玄德方才省悟，便请孔明同回樊口。孔明曰：「亮虽居虎口，安如泰山。今主公但收拾船只军马候用。以十一月二十甲子日后为期，可令子龙驾小舟来南岸边等候。切勿有误。」玄德问其意。孔明曰：「但看东南风起，亮必还矣。」玄德再欲问时，孔明催促玄德作速开船。言讫自回。玄德与云长及从人开船，行不数里，忽见上流头放下五六十只船来。船头上一员大将，横矛而立，乃张飞也。因恐玄德有失，云长独力难支，特来接应。于是三人一同回寨，不在话下。</p>
<p>　　却说周瑜送了玄德，回至寨中，鲁肃入问曰：「公既诱玄德至此，为何又不下手？」瑜曰：「关云长，世之虎将也。与玄德行坐相随，吾若下手，他必来害我。」肃愕然。忽报曹操遣使送书至。瑜唤入。使者呈上书看时，封面上判云：「汉大丞相付周都督开拆。」瑜大怒，更不开看，将书扯碎，掷于地上，喝斩来使。肃曰：「两国相争，不斩来使。」瑜曰：「斩使以示威。」遂斩使者，将首级付从人持回。随令甘宁为先锋，韩当为左翼，蒋钦为右翼。瑜自部领诸将接应。来日四更造饭，五更开船，鸣鼓呐喊而进。</p>
<p>　　却说曹操知周瑜毁书斩使，大怒，便唤蔡瑁、张允等一班荆州降将为前部。操自为后军，催督战船，到三江口。早见东吴船只，蔽江而来。为首一员大将，坐在船头上大呼曰：「吾乃甘宁也！谁敢来与我决战？」蔡瑁令弟蔡前进。两船将近，甘宁拈弓搭箭，望蔡射来，应弦而倒。宁遂驱船大进，万弩齐发。曹军不能抵当。右边蒋钦，左边韩当，直冲入曹军队中。曹军大半是青、徐之兵，素不习水战，大江面上，战船一摆，早立脚不住。甘宁等三路战船，纵横水面。周瑜又催船助战。曹军中箭着炮者，不计其数。从巳时直杀到未时，周瑜虽得利，只恐寡不敌众，遂下令鸣金收住船只。曹军败回，操登旱寨，再整军士，唤蔡瑁、张允责之曰：「东吴兵少，反为所败，是汝等不用心耳！」蔡瑁曰：「荆州水军，久不操练；青、徐之军，又素不习水战；故尔致败。今当先立水寨，令青、徐军在中，荆州军在外，每日教习精熟，方可用之。」操曰：「汝既为水军都督，可以便宜从事，何必禀我？」于是张、蔡二人，自去训练水军。沿江一带分二十四座水门，以大船居于外为城郭，小船居于内，可通往来。至晚点上灯火，照得天心水面通红。旱寨三百余里，烟火不绝。</p>
<p>　　却说周瑜得胜回寨，犒赏三军，一面差人到吴侯处报捷。当夜瑜登高观望，只见西边火光接天。左右告曰：「此皆北军灯火之光也。」瑜亦心惊。次日，瑜欲亲往探看曹军水寨，乃命收拾楼船一只，带着鼓乐，随行健将数员，各带强弓硬弩，一齐上船迤逦前进。至操寨边，瑜命下了碇石，楼船上鼓乐齐奏。瑜暗窥他水寨，大惊曰：「此深得水军之妙也！」问「水军都督是谁？」左右曰：「蔡瑁、张允。」瑜思曰：「二人久居江东，谙习水战，吾必设计先除此二人，然后可以破曹。」正窥看间，早有曹军飞报曹操，说周瑜偷看吾寨。操命纵船擒捉。瑜见水寨中旗号动，急教收起碇石，两边四下一齐轮转橹棹，望江面上如飞而去。比及曹寨中船出时，周瑜的楼船，已离了十数里远，追之不及，回报曹操。</p>
<p>　　操问众将曰：「昨日输了一阵，挫动锐气，今又被他深窥吾寨，吾当作何计破之？」言未毕，忽帐下一人出曰：「某自幼与周郎同窗交契，愿凭三寸不烂之舌，往江东说此人来降。」曹操大喜，视之，乃九江人，姓蒋名干，字子翼，见为帐下幕宾。操问曰：「子翼与周公瑾相厚乎？」干曰：「丞相放心。干到江左，必要成功。」操问：「要将何物去？」干曰：「只消一童随往，二仆驾舟，其余不用。」操甚喜，置酒与蒋干送行。干葛巾布袍，驾一只小舟，径到周瑜寨中，命传报：「故人蒋干相访。」周瑜正在帐中议事，闻干至，笑谓诸将曰：「说客至矣。」遂与众将附耳低言如此如此。众将应命而去。</p>
<p>　　瑜整衣冠，引从者数百，皆锦衣花帽，前后簇拥而出。蒋干引一青衣小童，昂然而来。瑜拜迎之。干曰：「公瑾别来无恙？」瑜曰：「子翼良苦。远涉江湖，为曹氏作说客耶？」干愕然曰：「吾久别足下，特来叙旧，奈何疑我作说客也？」瑜笑曰：「吾虽不及师旷之聪，闻纮歌而知雅意。」干曰：「足下待故人如此，便请告退。」瑜笑而挽其臂曰：「吾但恐兄为曹氏作说客耳。既无此心，何速去也？」遂同入帐。叙礼毕，坐定，即传令悉召江左英杰与子翼相见。</p>
<p>　　须臾，文官武将，各穿锦衣，帐下偏裨将校，都披银铠；分两行而入。瑜都教相见毕，就列于两傍而坐。大张筵席，奏军中得胜之乐，轮换行酒。瑜告众官曰：「此吾同窗契友也。虽从江北到此，却不是曹家说客。公等勿疑。」遂解佩剑付太史慈曰：「公可佩我剑作监酒。今日宴饮，但叙朋友交情；如有提起曹操与东吴军旅之事者，即斩之。」太史慈应诺，按剑坐于席上。蒋干惊愕，不敢多言。周瑜曰：「吾自领军以来，滴酒不饮；今日见了故人，又无疑忌，当饮一醉。」说罢，大笑畅饮。座上觥筹交错。饮至半酣，瑜携干手，同步出帐外。左右军士，皆全装惯带，持戈执戟而立。瑜曰：「吾之军士，颇雄壮否？」干曰：「真熊虎之士也。」瑜又引干到帐后一望，粮草堆如山积。瑜曰：「吾之粮草，颇足备否？」干曰：「兵精粮足，名不虚传。」瑜佯醉大笑曰：「想周瑜与子翼同学业时，不曾望有今日。」干曰：「以吾兄高才，实不为过。」瑜执干手曰：「大丈夫处世，遇知己之主，外托君臣之义，内结骨肉之恩，言必行，计必从，祸福共之。假使苏秦、张仪、陆贾、郦生复出，口似悬河，舌如利刃，安能动我心哉？」言罢大笑。蒋干面如土色。瑜复携干入帐，会诸将再饮；因指诸将曰：「此皆江东之英杰。今日此会，可名『群英会』。」饮至天晚，点上灯烛，瑜自起舞剑作歌。歌曰：</p>
<p>　　丈夫处世兮立功名；立功名兮慰平生。慰平生兮吾将醉；吾将醉兮发狂吟！</p>
<p>　　歌罢，满座欢笑。至夜深，干辞曰：「不胜酒力矣。」瑜命撤席，诸将辞出。瑜曰：「久不与子翼同榻，今宵抵足而眠。」于是佯作大醉之状，携干入帐共寝。瑜和衣卧倒，呕吐狼藉。蒋干如何睡得着？伏枕听时，军中鼓打二更，起视残灯尚明。看周瑜时，鼻息如雷。干见帐内桌上，堆着一卷文书，乃起床偷视之，却都是往来书信。内有一封，上写「蔡瑁张允谨封。」干大惊，暗读之。书略曰：</p>
<p>　　某等降曹，非图仕禄，迫于势耳。今已赚北军困于寨中，但得其便，即将操贼之首，献于麾下。早晚人到，便有关报。幸勿见疑。先此敬覆。</p>
<p>　　干思曰：「原来蔡瑁、张允结连东吴！……」遂将书暗藏于衣内。再欲检看他书时，床上周瑜翻身，干急灭灯就寝。瑜口内含糊曰：「子翼，我数日之内，教你看曹贼之首！」干勉强应之。瑜又曰：「子翼，且住！……教你看曹贼之首！」及干问之，瑜又睡着。干伏于床上，将近四更，只听得有人入帐，唤曰：「都督醒否？」周瑜梦中做忽觉之状，故问那人曰：「床上睡着何人？」答曰：「都督请子翼同寝，何故忘却？」瑜懊悔曰：「吾平日未尝饮醉；昨日醉后失事，不知可曾说什言语？」那人曰：「江北有人到此。」瑜喝「低声！」便唤「子翼」。蒋干只装睡着。瑜潜出帐。干窃听之，只闻有人在外曰：「张、蔡二都督道：『急切不得下手。』」后面言语颇低，听不真实。少顷，瑜入帐，又唤「子翼。」蒋干只是不应，蒙头假睡。瑜亦解衣就寝。干寻思：「周瑜是个精细人，天明寻书不见，必然害我。」睡至五更，干起唤周瑜。瑜却睡着。干戴上巾帻，潜步出帐，唤了小童，径出辕门。军士问：「先生哪里去？」干曰：「吾在此恐误都督事，权且告别。」军士亦不阻当。</p>
<p>　　干下船，飞棹回见曹操。操问：「子翼干事若何？」干曰：「周瑜雅量高致，非言词所能动也。」操怒曰：「事又不济，反为所笑！」干曰：「虽不能说周瑜，却与丞相打听得一件事。乞退左右。」干取出书信，将上项事逐一说与曹操。操大怒曰：「二贼如此无礼耶！」即使唤蔡瑁、张允到帐下。操曰：「我欲使汝二人进兵。」瑁曰：「军尚未曾练熟，不可轻进。」操怒曰：「军若练熟，吾首级献于周郎矣！」蔡、张二人不知其意，惊慌不能回答。操喝武士推出斩之。须臾，献头帐下，操方省悟曰：「吾中计矣！」</p>
<p>　　后人有诗叹曰：</p>
<p>　　曹操奸雄不可当，一时诡计中周郎。蔡张卖主求生计，谁料今朝剑下亡！</p>
<p>　　众将见杀了张、蔡二人，入问其故。操虽心知中计，却不肯认错，乃谓众将曰：「二人怠慢军法，吾故斩之。」众皆嗟呀不已。操于众将内选毛玠、于禁为水军都督，以代蔡、张二人之职。细作探知，报过江东。周瑜大喜曰：「吾所患者，此二人耳。今既剿除，吾无忧矣。」肃曰：「都督用兵如此，何愁曹贼不破乎！」瑜曰：「吾料诸将不知此计，独有诸葛亮识见胜我，想此谋亦不能瞒也。子敬试以言挑之，看他知也不知？便当回报。」</p>
<p>　　正是：还将反间成功事，去试从旁冷眼人。未知肃去问孔明还是如何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_044/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_044/" class="post-title-link" itemprop="url">三国演义 - 第044回 孔明用智激周瑜 孙权决计破曹操</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-02-13 00:00:00" itemprop="dateCreated datePublished" datetime="2000-02-13T00:00:00+08:00">2000-02-13</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第044回 孔明用智激周瑜 孙权决计破曹操</font></center></p>

<p>　　却说吴国太见孙权疑惑不决，乃谓之曰：「先姊遗言云：『伯符临终有言：内事不决问张昭，外事不决问周瑜。』今何不请公瑾问之？」权大喜，即遣使往鄱阳请周瑜议事。原来周瑜在鄱阳湖训练水师，闻曹操大军至汉上，便星夜回柴桑郡议军机事。使者未发，周瑜已先到。鲁肃与瑜最厚，先来接着，将前项事细述一番。周瑜曰：「子敬休忧，瑜自有主张。今可速请孔明来相见。」鲁肃上马去了。</p>
<p>　　周瑜方才歇息忽报张昭、顾雍、张纮、步骘四人来相探。瑜接入堂中坐定，叙寒温毕。张昭曰：「都督知江东之利害否？」瑜曰：「未知也。」昭曰：「曹操拥众百万，屯于汉上，昨传檄文至此，欲请主公会猎于江夏。虽有相吞之意，尚未露其形。昭等劝主公且降之，庶免江东之祸。不想鲁子敬从江夏带刘备军师诸葛亮至此，彼因自欲雪愤，特下说词以激主公。子敬却执迷不悟。正欲待都督一决。」瑜曰：「公等之见皆同否？」顾雍等曰：「所议皆同。」瑜曰：「吾亦欲降久矣。公等请回。明早见主公，自有定议。」昭等辞去。</p>
<p>　　少顷，又报程普、黄盖、韩当等一班战将来见。瑜迎入，各问慰讫。程普曰：「都督知江东早晚属他人否？」瑜曰：「未知也。」普曰：「吾等自随孙将军开基创业，大小数百战，方才战得六郡城池。今主公听谋士之言，欲降曹操，此真可耻可惜之事。吾等宁死不辱。望都督劝主公决计兴兵。吾等愿效死战。」瑜曰：「将军等所见皆同否？」黄盖忿然而起，以手拍额曰：「吾头可断，誓不降曹！」众人皆曰：「吾等皆不愿降。」瑜曰：「吾正欲与曹操决战，安肯投降？将军等请回。瑜见主公，自有定议。」程普等别去。</p>
<p>　　又未几，诸葛瑾、吕范等一班儿文官相候。瑜迎入，讲礼毕。诸葛瑾曰：「舍弟诸葛亮自汉上来，言刘豫州欲结东吴，共伐曹操，文武商议未定。因舍弟为使，瑾不敢多言，专候都督来决此事。」瑜曰：「以公论之若何？」瑾曰：「降者易安，战者难保。」周瑜笑曰：「瑜自有主张。来日同至府下定议。」瑾等辞退。</p>
<p>　　忽又报吕蒙、甘宁等一班儿来见。瑜请入，亦叙谈此事。有要战者，有要降者，互相争论。瑜曰：「不必多言。来日都到府下公议。」众乃辞去。周瑜冷笑不止。</p>
<p>　　至晚，人报鲁子敬引孔明来拜。瑜出中门迎入。叙礼毕，分宾主而坐。肃先问瑜曰：「今曹操驱众南侵，和与战二策，主公不能决，一听于将军。将军之意若何？」瑜曰：「曹操以天子为名，其师不可拒。且其势大，未可轻敌。战则必败，降则易安。吾意已决。来日见主公，便当遣使纳降。」鲁肃愕然曰：「君言差矣。江东基业，已历三世，岂可一旦弃于他人？伯符遗言，外事付托将军。今正欲仗将军保全国家，为泰山之靠，奈何亦从懦夫之议耶？」瑜曰：「江东六郡，生灵无限；若罹兵革之祸，必有归怨于我，故决计请降耳。」肃曰：「不然。以将军之英雄，东吴之险固，操未必便能得志也。」二人互相争辩，孔明只袖手冷笑。瑜曰：「先生何故哂笑？」孔明曰：「亮不笑别人，笑子敬不识时务耳。」肃曰：「先生如何反笑我不识时务？」孔明曰：「公瑾主意欲降操，甚为合理。」瑜曰：「孔明乃识时务之士，必与吾有同心。」肃曰：「孔明，你也如何说此？」孔明曰：「操极善用兵，天下莫敢当。向只有吕布、袁绍、袁术、刘表，敢与对敌。今数人皆被操灭，天下无人矣。独有刘豫州不识时务，强与争衡；今孤身江夏，存亡未保。将军决计降曹，可以保妻子，可以全富贵。国祚迁移，付之天命，何足惜哉！」鲁肃大怒曰：「汝教吾主屈膝受辱于国贼乎？」</p>
<p>　　孔明曰：「愚有一计：并不劳牵羊担酒，纳土献印；亦不须亲自渡江；只须遣一介之使，扁舟送两个人到江上。操若得此两人，百万之众，皆卸甲卷旗而退矣。」瑜曰：「用何二人，可退操兵？」孔明曰：「江东去此两人，如大木飘一叶，太仓减一粟耳。而操得之，必大喜而去。」瑜又问：「果用何二人？」孔明曰：「亮居隆中时，即闻操于漳河新造一台，名曰铜雀，极其壮丽；广选天下美女以实其中。操本好色之徒，久闻江东乔公有二女，长曰大乔，次曰小乔，有沉鱼落雁之容，闭月羞花之貌。操曾发誓曰：『吾一愿扫平四海，以成帝业；一愿得江东二乔，置之铜雀台，以乐晚年，虽死无恨矣。』今虽引百万之众，虎视江南，其实为此二女也。将军何不去寻乔公，以千金买此二女，差人送与曹操？操得二女，称心满意，必班师矣。此范蠡献西施 计，何不速为之？」瑜曰：「操欲得二乔，有何证验？」孔明曰：「曹操幼子曹植，字子建，下笔成文。操尝命作一赋，名曰铜雀台赋。赋中之意，单道他家合为天子，誓取二乔。」瑜曰：「此赋公能记否？」孔明曰：「吾爱其文华美，尝窃记之。」瑜曰：「试请一诵。」孔明即时诵铜雀台赋云：</p>
<p>　　从明后以嬉游兮，登层台以娱情。见太府之广开兮，观圣德之所营。建高门之嵯峨兮，浮双阙乎太清。直中天之华观兮，连飞阁乎西城。临漳水之长流兮，望园果之滋荣。立双台于左右兮，有玉龙与金凤。揽「二乔」于东南兮，乐朝夕之与共。俯皇都之宏丽兮，瞰云霞之浮动。欣群才之来萃兮，胁飞熊之吉梦。仰春风之和穆兮，听百鸟之悲鸣。云天亘其既立兮，家愿得乎双逞，扬仁化于宇宙兮，尽肃恭于上京。惟桓文之为盛兮，岂足方乎圣明？</p>
<p>　　休矣！美矣！惠泽远扬。翼佐我皇家兮，宁彼四方。同天地之规量兮，齐日月之辉光。永尊贵而无极兮，等君寿于东皇。御龙旗以遨游兮，回鸾驾而周章。恩化及乎四海兮，嘉物阜而民康。愿斯台之永固兮，乐终古而未央！</p>
<p>　　周瑜听罢，勃然大怒，离座指北而骂曰：「老贼欺吾太甚！」孔明急起止之曰：「昔单于屡侵疆界，汉天子许以公主和亲，今何惜民间二女乎？」瑜曰：「公有所不知。大乔是孙伯符将军主妇，小乔乃瑜之妻也。」孔明佯作惶恐之状，曰：「亮实不知。失口乱言，死罪！死罪！」瑜曰：「吾与老贼誓不两立！」孔明曰：「事须三思，免致后悔。」瑜曰：「吾承伯符寄托，安有屈身降操之理？适来所言，故相试耳。吾自离鄱阳湖，便有北伐之心，虽刀斧加头，不易其志也。望孔明助一臂之力，同破操贼。」孔明曰：「若蒙不弃，愿效犬马之劳，早晚拱听驱策。」瑜曰：「来日入见主公，便议起兵。」孔明与鲁肃辞出，相别而去。</p>
<p>　　次日清晨，孙权升堂。左边文官，张昭、顾雍等三十余人；右边武官程普、黄盖等三十余人。衣冠济济，剑佩锵锵，分班侍立。少顷，周瑜入见。礼毕，孙权问慰罢。瑜曰：「近闻曹操引兵屯汉上，驰书至此，主公尊意若何？」权即取檄文与周瑜看。瑜看毕，笑曰：「老贼以我江东无人，敢如此相侮耶！」权曰：「君之意若何？」瑜曰：「主公曾与众文武商议否？」权曰：「连日议此事，有劝我降者，有劝我战者；吾意未定，故请公瑾一决。」瑜曰：「谁劝主公降？」权曰：「张子布等皆主其意。 」瑜即问张昭曰：「愿闻先生所以主降之意。」昭曰：「曹操挟天子而征四方，动以朝廷为名；近又得荆州，威势愈大。吾江东可以拒操者，长江耳。今操艨艟战舰，何止千百？水陆并进，何可当之？不如且降，更图后计。」瑜曰：「此迂儒之论也！江东自开国以来，今历三世，安忍一旦废弃？」权曰：「若此，计将安出？」瑜曰：「操虽托名汉相，实为汉贼。将军以神武雄才，仗父兄余业，据有江东，兵精粮足，正当横行天下，为国家除残去暴，奈何降贼耶？且操今此来，多犯兵家之忌：北土未平 马腾、韩遂为其后患，而操久于南征，一忌也；北军不熟水战，操舍鞍马，仗舟楫，与东吴争衡，二忌也；又时值隆冬盛寒，马无藁草，三忌也；驱中国士卒，远涉江湖，不服水土，多生疾病，四忌也：操兵犯此数忌，虽多必败。将军擒操，正在今日。瑜请得精兵数千，进屯夏口，为将军破之。」权矍然起曰：「老贼欲废汉自立久矣，所惧二袁、吕布、刘表、与孤耳。今数雄已灭，惟孤尚存。孤与老贼，誓不两立！卿言当伐，甚合孤意。此天以卿授我也。」瑜曰：「臣为将军决一血战，万死不辞。只恐将军狐疑不定。」权拔佩剑砍面前奏案一角曰：「诸官将有再言降操者，与此案同！」言罢，便将此剑赐周瑜，即封瑜为大都督，程普为副都督，鲁肃为赞军校尉。如文武官将有不听号令者，即以此剑诛之。瑜受了剑，对众言曰：「吾奉主公之命，率众破曹。诸将官吏来日俱于江畔行营听令。如迟误者，依七禁令、五十四斩施行。」言罢，辞了孙权，起身出府。众文武各无言而散。</p>
<p>　　周瑜回到下处，便请孔明议事。孔明至。瑜曰：「今日府下公议已定，愿求破曹良策。」孔明曰：「孙将军心尚未稳，不可以决策也。」瑜曰：「何谓心不稳？」孔明曰：「心怯曹兵之多，怀寡不敌众之意；将军以军数开解，使其了然无疑，然后大事可成。」瑜曰：「先生之论甚善。」乃复入见孙权。权曰：「公瑾夜至，必有事故。」瑜曰：「来日调拨军马，主公心有疑否？」权曰：「但忧曹操兵多，寡不敌众耳。他无所疑。」瑜笑曰：「瑜特为此特来开解主公。主公因见操檄文，言水陆大军百万，故怀疑惧，不复料其虚实。今以实较之：彼将中国之兵，不过十五六万，且已久疲；所得袁氏之众，亦止七八万耳，尚多怀疑未服。夫以久疲之卒，御狐疑之众，其数虽多，不足畏也。瑜得五万兵，自足破之。愿主公勿以为虑。」权抚瑜背曰：「公瑾此言，足释吾疑。子布无谋，深失孤望；独卿及子敬，与孤同心耳。卿可与子敬、程普即日选军前进。孤当续发人马，多载资粮，为卿后应。卿前军倘不如意，便还就孤。孤当亲与曹操决战，更无他疑。」周瑜谢出，暗忖曰：「孔明早已料着吴侯之心。其计画又高我一头。久必为江东之患，不如杀之。」令人连夜请鲁肃入帐，言欲杀孔明之事。肃曰：「不可。今操贼未破，先杀贤士，是自去其助也。」瑜曰：「此人助刘备，必为江东之患。」肃曰：「诸葛瑾乃其亲兄，可令招此人同事东吴，岂不妙哉？」瑜善其言。</p>
<p>　　次日平明，瑜赴行营，升中军帐高坐。左右立刀斧手，聚集文官武将听令。原来程普年长于瑜，今瑜爵居其上，心中不乐﹔是日乃托病不出，令长子程咨自代。瑜令众将曰：「王法无亲，诸君各守乃职。方今曹操弄权，甚于董卓：囚天子于许昌，屯暴兵于境上。吾今奉命讨之，诸君幸皆努力向前。大军到处，不得扰民。赏劳罚罪，并不徇纵。」令毕，即差韩当、黄盖，为前部先锋，领本部战船，即日起行，前至三江口下寨，别听将令；蒋钦、周泰，为第二队；凌统、潘璋为第三队；太史慈、吕蒙为第四队；陆逊、董袭为第五队；吕范、朱治为四方巡警使。催督六部官军，水陆并进，克期取齐。调拨已毕，诸将各自收拾船只军器起行。程咨回见父程普，说周瑜调兵，动止有法。普大惊曰：「吾素欺周郎懦弱，不足为将；今能如此，真将才也！我如何不服？」遂亲诣行营谢罪。瑜亦逊谢。</p>
<p>　　次日，瑜请诸葛瑾，谓曰：「令弟孔明有王佐之才，如何屈身事刘备？今幸至江东，欲烦先生不惜齿牙余论，使令弟弃刘备而事东吴，则主公既得良辅，而先生兄弟又得相见，岂不美哉？先生幸即一行。」瑾曰：「瑾自至江东，愧无寸功。今都督有命，敢不效力？」即时上马，径投驿亭来见孔明。孔明接入，哭拜，各诉阔情。瑾泣曰：「弟知伯夷、叔齐乎？」孔明暗思：「此必周郎教来说我也。」遂答曰：「夷、齐，古之圣贤也。」瑾曰：「夷、齐虽至饿死首阳山下，兄弟二人亦在一处。我今与你同胞共乳，乃各事其主，不能旦暮相聚，视夷、齐之为人，能无愧乎？」孔明曰：「兄所言者，情也；弟所守者，义也。弟与兄皆汉人。今刘皇叔乃汉室之胄，兄若能去东吴，而与弟同事刘皇叔，则上不愧为汉臣，而骨肉又得相聚，此情义两全之策也。不识兄意以为何如？」瑾思曰：「我来说他，反被他说了我也。」遂无言回答，起身辞去，回见周瑜，细述孔明之言。瑜曰：「公意若何？」瑾曰：「吾受孙将军厚恩，安肯相背？」瑜曰：「公既忠心事主，不必多言。吾自有伏孔明之计。」</p>
<p>　　正是：智与智逢宜必合，才和才角又难容。毕竟周瑜何计伏孔明，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_043/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_043/" class="post-title-link" itemprop="url">三国演义 - 第043回 诸葛亮舌战群儒 鲁子敬力排众议</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-02-12 00:00:00" itemprop="dateCreated datePublished" datetime="2000-02-12T00:00:00+08:00">2000-02-12</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第043回 诸葛亮舌战群儒 鲁子敬力排众议</font></center></p>

<p>　　却说鲁肃、孔明辞了玄德、刘琦，登舟望柴桑郡来。二人在舟中共议。鲁肃谓孔明曰：「先生见孙将军，切不可实言曹操兵多将广。」孔明曰：「不须子敬叮咛。亮自有对答之语。」及船到岸，肃请孔明于馆驿中暂歇，先自往见孙权。权正聚文武于堂上议事，闻鲁肃回，急召入问曰：「子敬往江夏，体探虚实若何？」肃曰：「已知其略，尚容徐禀。」权将曹操檄文示肃曰：「操昨遣使赍文至此，孤先发遣来使，现今会众商议未定。」肃接檄文观看。其略曰：</p>
<p>　　孤近承帝命，奉诏伐罪，旄麾南指，刘琮束手；荆、襄之民，望风归顺。今统雄兵百万，上将千员，欲与将军会猎于江夏，共伐刘备，同分土地，永结盟好。幸勿观望，速赐回音。</p>
<p>　　鲁肃看毕曰：「主公尊意若何？」权曰：「未有定论。」张昭曰：「曹操拥百万之众，借天子之名，以征四方，拒之不顺。且主公大势可以拒操者，长江也。今操既得荆州，长江之险，已与我共之矣，势不可敌。以愚之计，不如纳降为万安之策。众谋士皆曰：「子布之言，正合天意。」孙权沉吟不语。张昭又曰：「主公不必多疑。如降操则东吴民安，江南六郡可保矣。」孙权低头不语。须臾，权起更衣，鲁肃随于权后。权知肃意，乃执肃手而言曰：「卿欲如何？」肃曰：「恰才众人所言，深误将军。众人皆可降曹操，惟将军不可降曹操。」权曰：「何以言之？」肃曰：「如肃等降操，当以肃还乡党，累官故不失州郡也；将军降操，欲安所归乎？位不过封侯，车不过一乘，骑不过一匹，从不过数人，岂得南面称孤哉？众人之意，各自为己，不可听也。将军宜早定大计。」权叹曰：「诸人议论，大失孤望。子敬开说大计，正与吾见相同。此天以子敬赐我也！但操新得袁绍之众，近又得荆州之兵，恐势大难以抵敌。」肃曰： 「肃至江夏，引诸葛瑾之弟诸葛亮在此。主公可问之，便知虚实。」权曰：「卧龙先生在此乎？」肃曰：「现在馆驿中安歇。」权曰：「今日天晚，且未相见。来日聚文武于帐下，先教见我江东英俊，然后升堂议事。」</p>
<p>　　肃领命而去。次日至馆驿中见孔明，又嘱曰：「今见我主，切不可言曹操兵多。」孔明笑曰：「亮自见机而变，决不有误。」肃乃引孔明至幕下。早见张昭、顾雍等一班文武二十余人，峨冠博带，整衣端坐。孔明逐一相见，各问姓名。施礼已毕，坐于客位。张昭等见孔明丰神飘洒，器宇轩昂，料道此人必来游说。张昭先以言挑之曰：「昭乃江东微末之士，久闻先生高卧隆中，自比管、乐。此语果有之乎？」孔明曰：「此亮平生小可之比也。」昭曰：「近闻刘豫州三顾先生于草庐之中，幸得先生，以为如鱼得水，思欲席卷荆、襄。今一旦以属曹操，未审是何主见？」孔明自思张昭乃孙权手下第一个谋士，若不先难倒他，如何说得孙权？遂答曰：「吾观取汉上之地，易如反掌。我主刘豫州躬行仁义，不忍夺同宗之基业，故力辞之。刘琮孺子，听信佞言，暗自投降，致使曹操得以猖獗。今我主屯兵江夏，别有良图，非等闲可知也。」昭曰：「若此，是先生言行相违也。先生自比管、乐：管仲相桓公，霸诸侯，一匡天下；乐毅扶持微弱之燕，下齐七十余城；此二人者，真济世之才也。先生在草庐之中，但笑傲风月，抱膝危坐；今既从事刘豫州，当为生灵兴利除害，剿灭乱贼。且刘豫州未得先生之前，尚且纵横寰宇，割据城池；今得先生，人皆仰望：虽三尺童蒙，亦谓彪虎生翼，将见汉室复兴，曹氏即灭矣；朝廷旧臣，山林隐士，无不拭目而待：以为拂高天之云翳，仰日月之光辉，拯民于水火之中，措天下于衽席之上，在此时也。何先生自归豫州，曹兵一出，弃甲抛戈，望风而窜；上 能报刘表以安庶民，下不能辅孤子而据疆土；乃弃新野，走樊城，败当阳，奔夏口，无容身之地；是豫州既得先生之后，反不如其初也。管仲、乐毅，果如是乎？愚直之言，幸勿见怪。」</p>
<p>　　孔明听罢，哑然而笑曰：「鹏飞万里，其志岂群鸟能识哉？譬如人染沉痾，当先用糜粥以饮之，和药以服之；待其腑脏调和，形体渐安，然后用肉食以补之，猛药以治之；则病根尽去，人得全生也。若不待气脉和缓，便投以猛药厚味，欲求安保，诚为难矣。吾主刘豫州，向日军败于汝南，寄迹刘表，兵不满千，将止关、张、赵云而已；此正如病势尪羸已极之时也。新野山僻小县，人民稀少，粮食鲜薄，豫州不过暂借以容身，岂真将坐守于此耶？夫以甲兵不完，城郭不固，军不经练，粮不继日，然而博望烧屯，白河用水，使夏侯惇、曹仁辈心惊胆裂；窃谓管仲、乐毅之用兵，未必过此。至于刘琮降操，豫州实出不知；且又不忍乘乱夺同宗之基业，此真大仁大义也。当阳之败，豫州见有数十万赴义之民，扶老携幼相随，不忍弃之，日行十里，不思进取 陵，甘与同败，此亦大仁大义也。寡不敌众，胜负乃其常事。昔高皇数败于项羽，而垓下一战成功，此非韩信之良谋乎？夫信久事高皇，未尝累胜。盖国家大计社稷安危，是有主谋，非比夸辩之徒，虚誉欺人，坐议立谈，无人可及；临机应变，百无一能。诚为天下笑耳！」这一篇言语，说得张昭并无一言回答。</p>
<p>　　座上忽一人抗声问曰：「今曹公兵屯百万，将列千员，龙骧虎视，平吞江夏，公以为何如？」孔明视之，乃虞翻也。孔明曰：「曹操收袁绍蚁聚之兵，劫刘表乌合之众，虽数百万不足惧也。」虞翻冷笑曰：「军败于当阳，计穷于夏口，区区求救于人，而犹言不惧，此真大言欺人也！」孔明曰：「刘豫州以数千仁义之师，安能敌百万残暴之众？退守夏口，所以待时也。今江东兵精粮足，且有长江之险，犹欲使其主屈膝降贼，不顾天下耻笑；由此论之，刘豫州真不惧操贼者矣！」虞翻不能对。</p>
<p>　　座间又一人问曰：「孔明欲效苏秦、张仪之舌，游说东吴耶？」孔明视之，乃步骘也。孔明曰：「步子山以苏秦、张仪为辩士，不知苏秦、张仪亦豪杰也。苏秦佩六国相印，张仪两次相秦，皆有匡扶人国之谋，非比畏强凌弱，惧刀避剑之人也。君等闻曹操虚发诈伪之词，便畏惧请降，敢笑苏秦张仪乎？」步骘默然无语。</p>
<p>　　忽一人问曰：「孔明以曹操何如人也？」孔明视其人，乃薛综也。孔明答曰：「曹操乃汉贼也，又何必问？」综曰：「公言差矣。汉历传至今，天数将终。今曹公已有天下三分之二，人皆归心。刘豫州不识天时，强欲与争，正如以卵击石，安得不败乎？」孔明厉声曰：「薛敬文安得出此无父无君之言乎！夫人生天地间，以忠孝为立身之本。公既为汉臣，则见有不臣之人，当誓共戮之，臣之道也。今曹操祖宗叨食汉禄，不思报效，反怀篡逆之心，天下之所共愤；公乃以天数归之，真无父无君之人也！不足与语！请勿复言！」薛综满面羞惭，不能对答。</p>
<p>　　座上又一人应声问曰：「曹操虽挟天子以令诸侯，犹是相国曹参之后。刘豫州虽云中山靖王苗裔，却无可稽考，眼见只是织席贩屦之夫耳，何足与曹操抗衡哉！」孔明视之，乃陆绩也。孔明笑曰：「公非袁术座间怀橘之陆郎乎？请安坐听吾一言。曹操既为曹相国之后，则世为汉臣矣；今乃专权肆横，欺凌君父，是不惟无君，亦且蔑祖；不惟汉室之乱臣，亦曹氏之贼子也！刘豫州堂堂帝胄，当今皇帝，按谱赐爵，何云无可稽考？且高祖起身亭长，而终有天下；织席贩屦，又何足为辱乎？公小儿之见，不足与高士共语！」陆绩语塞。</p>
<p>　　座上一人忽曰：「孔明所言，皆强词夺理，均非正论，不必再言。且请问孔明治何经典。」孔明视之，乃严畯也。孔明曰：「寻章摘句，世之腐儒也，何能兴邦立事？且古耕莘伊尹，钓渭子牙，张良、陈平之流，邓禹、耿弇之辈，皆有匡扶宇宙之才，未审其生平治何经典。岂亦效书生区区于笔砚之间，数黑论黄，舞文弄墨而已乎？」严畯低头丧气而不能对。</p>
<p>　　忽又一人大声曰：「公好为大言，未必真有实学，恐适为儒者所笑耳。」孔明视其人，乃汝南程德枢也。孔明答曰：「儒有君子小人之别：君子之儒，忠君爱国，守正恶邪，务使泽及当时，名留后世。若夫小人之儒，惟务雕虫，专工翰墨；青春作赋，皓首穷经，笔下虽有千言，胸中实无一策；且如杨雄以文章名世，而屈身事莽，不免投阁而死，此所谓小人之儒也。虽日赋万言，亦何取哉！」程德枢不能对。众人见孔明对答如流，尽皆失色。</p>
<p>　　时座上张温、骆统二人又欲问难。忽一人自外而入，厉声言曰：「孔明乃当世奇才，君等以唇舌相难，非敬客之礼也。曹操大军临境，不思退敌之策，乃徒斗口耶？」众视其人，乃零陵人，姓黄名盖，安公覆，现为东吴粮官。当时黄盖谓孔明曰：「愚闻多言获利，不如默而无言。何不将金石之论为我主言之，乃与众人辩论也？」孔明曰：「诸君不知世务，互相问难，不容不答耳。」于是黄盖与鲁肃引孔明入。至中门，正遇诸葛瑾，孔明施礼。瑾曰：「贤弟既到江东，如何不来见我？」孔明曰：「弟既事刘豫州，理宜先公后私。公事未毕，不敢及私。望兄见谅。」瑾曰：「贤弟见过吴侯，却来叙话。」说罢自去。</p>
<p>　　鲁肃曰：「适间所嘱，不可有误。」孔明点头应诺。引至堂上，孙权降阶而迎，优礼相待。施礼毕，赐孔明坐。众文武分两行而立。鲁肃立于孔明之侧，只看他讲话。孔明致玄德之意毕，偷眼看孙权，碧眼紫须，堂堂一表。孔明暗思：「此人相貌非常，只可激，不可说。等他问时，用言激之便了。」献茶已毕，孙权曰：「多闻鲁子敬谈足下之才，今幸得相见，敢求教益。」孔明曰：「不才无学，有辱明问。」权曰：「足下近在新野，佐刘豫州与曹操决战，必深知彼军虚实。」孔明曰：「刘豫州兵微将寡，更兼新野城小无粮，安能与曹操相持？」权曰：「曹兵共有多少？」孔明曰：「马步水军，约有一百余万。」权曰：「莫非诈乎？」孔明曰：「非诈也。曹操就兖州已有青州军二十万；平了袁绍，又得五六十万，中原新招之兵三四十万；今又得荆州之军二三十万。以此计之，不下一百五十万。亮以百万言之，恐惊江东之士也。」鲁肃在旁，闻言失色，以目视孔明；孔明只做不见。权曰：「曹操部下战将，还有多少？」孔明曰：「足智多谋之士，能征惯战之将，何止一二千人！」权曰：「今曹操平了荆、楚，复有远图乎？」孔明曰：「即今沿江下寨，准备战船，不欲图江东，待取何地！」权曰：「若彼有吞并之意，战与不战，请足下为我一决。」孔明曰：「亮有一言，但恐将军不肯听从。」权曰：「愿闻高论。」孔明曰：「向者宇内大乱，故将军起江东，刘豫州收众汉南，与曹操并争天下。今操芟除大难，略已平矣；近又新破荆州，威震海内；纵有英雄，无用武之地：故豫州遁逃至此。愿将军量力而处之。若能以吴、越之众，与中国抗衡，不如早与之绝；若其不能，何不从众谋士之论，按兵束甲，北面而事之？」权未及答。孔明又曰：「将军外托服从之名，内怀疑贰之见，事急而不断，祸至无日矣。」权曰：「诚如君言，刘豫州何不降操？」孔明曰：「昔田横齐之壮士耳，犹守义不辱；况刘豫州帝室之胄，英才盖世，众士仰慕？事之不济，此乃天也，又安能屈处人下乎？」</p>
<p>　　孙权听了孔明此言，不觉勃然变色，拂衣而起，退入后堂。众皆哂笑而散。鲁肃责孔明曰：「先生何故出此言？幸是吾主宽洪大度，不即面责。先生之言，藐视吾主甚矣。」孔明仰面笑曰：「何如此不能容物耶？我自有破曹之计，彼不问我，我故不言。」肃曰：「果有良策，肃当请主公求教。」孔明曰：「吾视曹操百万之众，如群蚁耳！但我一举手，则皆为虀粉矣！」肃闻言，便入后堂，见孙权。权怒气未息，顾谓肃曰：「孔明欺吾太甚！」肃曰：「臣亦以此责孔明，孔明反笑主公不能容物。破曹之策，孔明不肯轻言，主公何不求之？ 」权回嗔作喜曰：「原来孔明有良谋，故以言词激我。我一时浅见，几误大事。」便同鲁肃重复出堂，再请孔明叙话。权见孔明，谢曰：「适来冒渎威严，幸勿见罪。」孔明亦谢曰：「亮言语冒犯，望乞恕罪。」权邀孔明入后堂，置酒相待。</p>
<p>　　数巡之后，权曰：「曹操平生所恶者，吕布、刘表、袁绍、袁术、豫州与孤耳。今数雄已灭，独豫州与孤尚存。孤不能以全吴之地，受制于人。吾计决矣。非刘豫州莫与当曹操者；然豫州新败之后，安能抗此难乎？」孔明曰：「豫州虽新败，然关云长犹率精兵万人；刘琦领江夏战士，亦不下万人。曹操之众，远来疲惫；近追豫州，轻骑一日夜行三百里。此所谓『强弩之末，势不能穿鲁缟』者也。且北方之人，不习水战。荆州士民附操者，迫于势耳；非本心也。今将军诚能与豫州胁力同心，破曹军必矣。操军破，必北还，则荆、吴之势强，而鼎足之形成矣。成败之机，在于今日。惟将军裁之。」权大悦曰：「先生之言，顿开茅塞。吾意已决，更无他疑。即日商议起兵，共灭曹操。」遂令鲁肃将此意传谕文武官员，就送孔明于馆驿安歇。</p>
<p>　　张昭知孙权欲兴兵，遂与众议曰：「中了孔明之计也！」急入见权曰：「昭等闻主公将兴兵与曹操争锋。主公自思比袁绍若何？曹操向日兵微将寡，尚能一鼓克袁绍；何况今日拥百万之众南征，岂可轻敌？若听诸葛亮之言，妄动甲兵，此所谓负薪救火也。」孙权只低头不语。顾雍曰：「刘备因为曹操所败，故欲借我江东之兵以拒之，主公奈何为其所用乎？愿听子布之言。」孙权沉吟未决。张昭等出，鲁肃入见曰：「适张子布等，又劝主公休动兵，力主降议，此皆全躯保妻子之臣，为自谋之计耳。愿主公勿听也。 」孙权尚在沉吟。肃曰：「主公若迟疑，必为众人误矣。」权曰：「卿且暂退，容我三思。」肃乃退出。时武将或有要战的，文官都是要降的，议论纷纷不一。</p>
<p>　　且说孙权退入内宅，寝食不安，犹豫不决。吴国太见权如此，问曰：「何事在心，寝食俱废？」权曰：「今曹操屯兵于江汉，有下江南之意。问诸文武，或欲降者，或欲战者。欲待战来，恐寡不敌众；欲待降来，又恐曹操不容；因此犹豫不决。」吴国太曰：「汝何不记吾姐临终之语乎？」孙权如醉方醒，似梦初觉，想出这句话来。</p>
<p>　　正是：追思国母临终语，引得周郎立战功。毕竟说着甚的，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_042/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_042/" class="post-title-link" itemprop="url">三国演义 - 第042回 张翼德大闹长坂桥 刘豫州败走汉津口</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-02-11 00:00:00" itemprop="dateCreated datePublished" datetime="2000-02-11T00:00:00+08:00">2000-02-11</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第042回 张翼德大闹长坂桥 刘豫州败走汉津口</font></center></p>

<p>　　却说钟缙、钟绅二人拦住赵云厮杀。赵云挺枪便刺。钟缙当先挥大斧来迎。两马相交，战不三合，被云一枪刺落马下，夺路便走。背后钟绅持戟赶来，马尾相衔，那枝戟只在赵云后心内弄影。云急拨转马头，恰好两胸相拍。云左手持枪隔过画戟，右手拔出青釭宝剑砍去，带盔连脑，砍去一半，绅落马而死，余众奔散。赵云得脱，望长坂桥而走。只闻后面喊声大震。原来文聘引军赶来。赵云到得桥边，人困马乏。见张飞挺矛立马于桥上，云大呼曰：「翼德援我！」飞曰：「子龙速行，追兵我自当之。」</p>
<p>　　云纵马过桥，行二十余里，见玄德与众人憩于树下。云下马伏地而泣。玄德亦泣。云喘息而言曰：「赵云之罪，万死犹轻！糜夫人身带重伤，不肯上马，投井而死。云只得推土墙掩之；怀抱公子，身突重围；赖主公洪福，幸而得脱。适来公子尚在怀中啼哭，此一会不见动静，想是不能保也。」遂解视之。原来阿斗正睡着未醒。云喜曰：「幸得公子无恙！」双手递与玄德。玄德接过，掷之于地曰：「为汝这孺子，几损我一员大将！」赵云忙向地下抱起阿斗，泣拜曰：「云虽肝脑涂地，不能报也！」</p>
<p>　　后人有诗曰：<br>　　曹操军中飞虎出，赵云怀内小龙眠。无由抚慰忠臣意，故把亲儿掷马前。</p>
<p>　　却说文聘引军追赵云至长坂桥，只见张飞倒竖虎须，圆睁环眼，手绰蛇矛，立马桥上；又见桥东树林之后，尘头大起，疑有伏兵，便勒住马，不敢近前。俄而曹仁、李典、夏侯惇、夏侯渊、乐进、张辽、张郃、许褚等都至。见飞怒目横矛，立马于桥上，又恐是诸葛孔明之计，都不敢近前，扎住阵脚，一字儿摆在桥西，使人飞报曹操。操闻知，急上马，从阵后来。张飞圆睁环眼，隐隐见后军青罗伞盖、旄钺旌旗来到，料得是曹操心疑，亲自来看。飞乃厉声大喝曰：「我乃燕人张翼德也！谁敢与我决一死战？」声如巨雷。曹军闻之，尽皆股栗。曹操急令去其伞盖，回顾左右曰：「我向曾闻云长言：翼德于百万军中，取上将之首，如探囊取物。今日相逢，不可轻敌。」言未已，张飞睁目又喝曰：「燕人张翼德在此！谁敢来决死战？」曹操见张飞如此气概，颇有退心。飞望见曹操后军阵脚移动，乃挺矛又喝曰：「战又不战，退又不退，却是何故！」喊声未绝，曹操身边夏侯杰惊得肝胆碎裂，倒撞于马下。操便回马而走。于是诸军众将一齐望西逃奔。正是：黄口孺子，怎闻霹雳之声？病体樵夫，难听虎豹之吼。一时弃枪落盔者，不计其数。人如潮涌，马似山崩，自相践踏。</p>
<p>　　后人有诗赞曰：<br>　　长板桥头杀气生，横枪立马眼圆睁。一声好似轰雷震，独退曹家百万兵。</p>
<p>　　却说曹操惧张飞之威，骤马望西而走，冠簪尽落，披发奔逃。张辽、许褚赶上，扯住辔环。曹操仓皇失措。张辽曰：「丞相休惊。料张飞一人，何足深惧！今急回军杀去，刘备可擒也。」曹操方才神色稍定，乃令张辽、许褚再至长坂桥探听消息。</p>
<p>　　且说张飞见曹军一拥而退，不敢追赶；速唤回原随二十余骑，解去马尾树枝，令将桥梁折断，然后回马来见玄德，具言断桥一事。玄德曰：「吾弟勇则勇矣，惜失于计较。」飞问其故。玄德曰：「曹操多谋，汝不合折断桥梁。彼必追至矣。」飞曰：「他被吾一喝，倒退数里，何敢再追？」玄德曰：「若不断桥，彼恐有埋伏，不敢进兵；今折断了桥，彼料我无军而怯，必来追赶。彼有百万之众，虽涉江、汉，可填而过，岂惧一桥之断耶？ 」于是即刻起身，从小路斜投汉津，望沔阳路而走。</p>
<p>　　却说曹操使张辽、许褚探长坂桥消息，回报曰：「张飞已折断桥梁而去矣。」操曰：「彼断桥而去，乃心怯也。」遂传令差一万军，速搭三座浮桥，只今夜就要过。李典曰：「此恐是诸葛亮之诈谋，不可轻进。」操曰：「张飞一勇之夫，岂有诈谋？」遂传下号令，火速进兵。</p>
<p>　　却说玄德行近汉津，忽见后面尘头大起，鼓声连天，喊声震地。玄德曰：「前有大江，后有追兵，如之奈何？」急命赵云准备抵敌。曹操下令军中曰：「今刘备釜中之鱼，阱中之虎；若不就此时擒捉，如放鱼入海，纵虎归山矣。众将可努力向前。」众将领命，一个个奋威追赶。忽山坡后鼓声响处，一队军马飞出，大叫曰：「我在此等候多时了！」当头那员大将，手执青龙刀，坐下赤兔马，原来是关云长，去江夏借得军马一万，探知当阳长坂大战，特地从此路截出。曹操一见云长，即勒住马回顾众将曰：「又中诸葛亮之计也！」传令大军速退。</p>
<p>　　云长追赶十数里，即回军保护玄德等到汉津，已有船只伺候；云长请玄德并甘夫人、阿斗至船中坐定。云长问曰：「二嫂嫂如何不见？」玄德诉说当阳之事。云长叹曰：「曩日猎于许田时，若从吾意，可无今日之患。」玄德曰：「我于此时亦『投鼠忌器』耳。」正说之间，忽见江南岸战鼓大鸣，舟船如蚁，顺风扬帆而来。玄德大惊。船来至近，只见一人白袍银铠，立于船头上大呼曰：「叔父别来无恙？小姪得罪。」玄德视之，乃刘琦也。琦过船哭拜曰：「闻叔父困于曹操，小姪特来接应。」玄德大喜，遂合兵一处，放舟而行。在船中正诉情由，江西南上战船一字儿摆开，乘风唿哨而至。刘琦惊曰：「江夏之兵，小姪已尽起至此矣。今有战船拦路，非曹操之军，即江东之军也，如之奈何？」﹔玄德出船头视之，见一人纶巾道服，坐在船头上，乃孔明也。背后立着孙乾。玄德慌请过船，问其何故却在此。孔明曰：「亮自至江夏，先令云长于汉津登陆地而接。我料曹操必来追赶，主公必不从江陵来，必斜取汉津矣；故特请公子先来接应，我竟往夏口，尽起军前来相助。」玄德大悦，合为一处，商议破曹之策。孔明曰：「夏口城险，颇有钱粮，可以久守。请主公且往夏口屯住。公子自回江夏，整顿战船，收拾军器，为犄角之势，可以抵当曹操。若共归江夏，则势反孤矣。」刘琦曰：「军师之言甚善。但愚意欲请叔父暂至江夏，整顿军马停当，再回夏口不迟。」玄德曰：「贤姪之言亦是。」遂留下云长，引五千军守夏口。玄德、孔明、刘琦共投江夏。</p>
<p>　　却说曹操见云长在旱路引军截出，疑有伏兵，不敢来追；又恐水路先被玄德夺了江陵，便星夜提兵赴江陵来。荆州治中邓义、别驾刘先，已备知襄阳之事，料不能抵敌曹操，遂引荆州军民出郭投降。曹操入城，安民已定，释韩嵩之囚，加为大鸿胪。其余众官，各有封赏。曹操与众将议曰：「今刘备已投江夏，恐结连东吴，是滋蔓也。当用何计破之？」荀攸曰：「我今大振兵威，遣使驰檄江东，请孙权会猎于江夏，共擒刘备，分荆州之地，永结盟好。孙权必惊疑而来降，则吾事济矣。」操从其计，一面发檄遣使赴东吴；一面计点马步水军共八十三万，诈称一百万，水陆并进，船骑双行，沿江而来，西连荆、陕，东接蕲、黄，寨栅联络三百余里。</p>
<p>　　话分两头。却说江东孙权，屯兵柴桑郡，闻曹操大军至襄阳，刘琮已降，今又星夜兼道取江陵，乃集众谋士商议御守之策。鲁肃曰：「荆州与国邻接，江山险固，士民殷富。吾若据而有之，此帝王之资也。今刘表新亡，刘备新败，肃请奉命往江夏吊丧，因说刘备使抚刘表众将，同心一意，共破曹操；备若喜而从命，则大事可定矣。」权喜从其言，即遣鲁肃赍礼往江夏吊丧。</p>
<p>　　却说玄德至江夏，与孔明、刘琦共议良策。孔明曰：「曹操势大，急难抵敌，不如往投东吴孙权，以为应援。使南北相持，吾等于中取利，有何不可？」玄德曰：「江东人物极多，必有远谋，安肯相容耶？」孔明笑曰：「今操引百万之众，虎踞江、汉，江东安得不使人来探听虚实？若有人到此，亮借一帆风，直至江东，凭三寸不烂之舌，说南北两军互相吞并。若南军胜，共诛曹操以取荆州之地；若北军胜，则我乘势以取江南，可也。」玄德曰： 「此论甚高。但如何得江东人到？」</p>
<p>　　正说间，人报江东孙权差鲁肃来吊丧，船已傍岸。孔明笑曰：「大事济矣！」遂问刘琦曰：「往日孙策亡时，襄阳曾遣人去吊丧否？」琦曰：「江东与我家有杀父之雠，安得通庆吊之礼？ 」孔明曰：「然则鲁肃之来，非为吊丧，乃来探听军情也。」遂谓玄德曰：「鲁肃至，若问曹操动静，主公只推不知。再三问时，主公只说可问诸葛亮。」计会已定，使人迎接鲁肃。肃入城吊丧﹔收过礼物，刘琦请肃与玄德相见。礼毕，邀入后堂饮酒。肃曰：「久闻皇叔大名，无缘拜会；今幸得见，实为欣慰。近闻皇叔与曹操会战，必知彼虚实：敢问操军约有几何？」玄德曰：「备兵微将寡，一闻操至即走，竟不知彼虚实。」鲁肃曰：「闻皇叔用诸葛孔明之谋，两场火烧得曹操魂亡胆落，何言不知耶？」玄德曰：「除非问孔明，便知其详。」肃曰：「孔明安在？愿求一见。」玄德教请孔明出来相见。</p>
<p>　　肃见孔明礼毕，问曰：「向慕先生才德，未得拜晤；今幸得遇，愿闻目今安危之事。」孔明曰：「曹操奸计，亮已尽知；但恨力未及，故且避之。」肃曰：「皇叔今将止于此乎？」孔明曰：「使君与苍梧太守吴臣有旧，将往投之。」肃曰：「吴臣粮少兵微，不能自保，焉能容人？」孔明曰：「吴臣处虽不足久居，今且暂依之，别有良图。」肃曰：「孙将军虎踞六郡，兵精粮足，又极敬贤礼士，江东英雄，多归附之；今为君计，莫若遣心腹往结东吴，以共图大事。」孔明曰：「刘使君与孙将军自来无旧，恐虚费词说。且别无心腹之人可使。」肃曰：「先生令兄，现为江东参谋，日望与先生相见。肃不才，愿与公同见孙将军，共议大事。」玄德曰：「孔明是吾之师，顷刻不可相离，安可去也？」肃坚请孔明同去。玄德佯不许。孔明曰：「事急矣，请奉命一行。」玄德方才许诺。鲁肃遂别了玄德、刘琦，与孔明登舟，望柴桑郡来。</p>
<p>　　正是：只因诸葛扁舟去，致使曹兵一旦休。不知孔明此去毕竟如何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_041/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_041/" class="post-title-link" itemprop="url">三国演义 - 第041回 刘玄德携民渡江 赵子龙单骑救主</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-02-10 00:00:00" itemprop="dateCreated datePublished" datetime="2000-02-10T00:00:00+08:00">2000-02-10</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第041回 刘玄德携民渡江 赵子龙单骑救主</font></center></p>

<p>　　却说张飞因关公放了上流水，遂引军从下流杀将来，截住曹仁混杀。忽遇许褚，便与交锋；许褚不敢恋战，夺路走脱。张飞赶来，接着玄德、孔明一同沿河到上流。刘封、糜芳已安排船只等候，遂一齐渡河，尽望樊城而去。孔明教将船筏放火烧毁。</p>
<p>　　却说曹仁收拾残军，就新野屯住，使曹洪去见曹操，具言失利之事。操大怒曰：「诸葛村夫，安敢如此！」催动三军，漫山塞野，尽至新野下寨。传令军士一面搜山，一面填塞白河。令大军分作八路，一齐去取樊城。刘晔曰：「丞相初至襄阳，必须先买民心。今刘备尽迁新野百姓入樊城，若我兵径进，二县为虀粉矣；不如先使人招降刘备。备即不降，亦可见我爱民之心；若其来降，则荆州之地，可不战而定也。」操从其言，便问：「谁可为使？」刘晔曰：「徐庶与刘备至厚，今现在军中，何不命他一往？」操曰：「他去恐不复来。」晔曰：「他若不来，贻笑于人矣。丞相勿疑。」操乃召徐庶至，谓曰：「我今欲踏平樊城，奈怜众百姓之命。公可往说刘备，如肯来降，免罪赐爵；若更执迷，军民共戮，玉石俱焚。吾知公忠义，故特使公往。愿勿相负。」徐庶受命而行，至樊城。玄德、孔明接见，共诉旧日之情。庶曰：「曹操使庶来招降使君，乃假买民心也。今彼分兵八路，填白河而进，樊城恐不可守，宜速作行计。」玄德欲留徐庶。庶谢曰：「某若不还，恐惹人笑。今老母已丧，抱恨终天。身虽在彼，誓不为设一谋。公有卧龙辅佐，何愁大业不成？庶请辞。 」玄德不敢强留。</p>
<p>　　徐庶辞回，见了曹操，言玄德并无降意。操大怒，即日进兵。玄德问计于孔明。孔明曰：「可速弃樊城，取襄阳暂歇。」玄德曰：「奈百姓相随已久，安忍弃之？」孔明曰：「可令人遍告百姓：有愿随者同去，不愿者留下。」先使云长往江岸整顿船只，令孙乾、简雍在城中声扬曰：「今曹兵将至，孤城不可久守，百姓愿随者便同过江。」两县之民，齐声大呼曰：「我等虽死，亦愿随使君！」即日号泣而行。扶老携幼，将男带女，滚滚渡河﹔两岸哭声不绝。玄德于船上望见，大恸曰：「为吾一人而使百姓遭此大难，吾何生哉！」欲投江而死。左右急救止。闻者莫不痛哭。船到南岸，回顾百姓，有未渡者，望南而哭。玄德急令云长催船渡之，方才上马。</p>
<p>　　行至襄阳东门，只见城上遍插旌旗，壕边密布鹿角，玄德勒马大叫曰：「刘琮贤姪，吾但欲救百姓，并无他念。可快开门。」刘琮闻玄德至，惧而不出。蔡瑁、张允径至敌楼上，叱军士乱箭射下。城外百姓，皆望敌楼而哭。城中忽有一将，引数百人径上城楼，大喝：「蔡瑁、张允卖国之贼！刘使君乃仁德之人，今为救民而来投，何得相拒？」众观其人，身长八尺，面如重枣；乃义阳人也；姓魏，名延，字文长。当下魏延轮刀砍死守门将士，开了城门，放下吊桥，大叫：「刘皇叔快领兵入城，共杀卖国之贼！」张飞便跃马欲入。玄德急止之曰：「休惊百姓！」魏延只管招呼玄德军马入城。只见城内一将飞马引军而出，大喝：「魏延无名小卒，安敢造乱！认得我大将文聘么？」魏延大怒，挺枪跃马，便来交战。两下军兵在城边混杀，喊声大震。玄德曰：「本欲保民，反害民也！吾不愿入襄阳！」孔明曰：「江陵乃荆州要地，不如先取江陵为家。」玄德曰：「正合吾心。」于是引着百姓，尽离襄阳大路，望江陵而走。襄阳城中百姓，多有乘乱逃出城来，跟玄德而去。魏延与文聘交战，从巳至未，手下兵卒，皆已折尽。延乃拨马而逃，却寻不见玄德，自投长沙太守韩玄去了。</p>
<p>　　却说玄德同行军民十余万，大小车数千辆，挑担背负者不计其数。路过刘表之墓，玄德率众将拜于墓前，哭告曰：「辱弟备无德无才，负兄寄托之重，罪在备一身，与百姓无干。望兄英灵，垂救荆襄之民！」言甚悲切，军民无不下泪。忽哨马报说：「曹操大军已屯樊城，使人收拾船筏，即日渡江赶来也。」众将皆曰：「江陵要地，足可拒守。今拥民众数万，日行十余里，似此几时得至江陵？倘曹兵到，如何迎敌？不如暂弃百姓先行为上。」玄德泣曰：「举大事者必以人为本。今人归我，奈何弃之？ 」百姓闻玄德此言，莫不伤感。</p>
<p>　　后人有诗赞之曰：<br>　　临难仁心存百姓，登舟挥泪动三军。至今凭吊襄江口，父老犹然忆使君。</p>
<p>　　却说玄德拥着百姓，缓缓而行。孔明曰：「追兵不久即至，可遣云长往江夏求救于公子刘琦，教他速起兵乘船会于江陵。」玄德从之，即修书令云长同孙乾领五百军往江夏求救；令张飞断后；赵云保护老小；其余俱管顧百姓而行。每日只走十余里便歇。</p>
<p>　　却说曹操在樊城，使人渡江至襄阳，召刘琮相见。琮惧怕不敢往见。蔡瑁、张允请行。王威密告琮曰：「将军既降，玄德又走，曹操必懈弛无备。愿将军奋整奇兵，设于险处击之，操可获矣。获操则威震天下。中原虽广，可传檄而定。此难遇之机，不可失也。」琮以其言告蔡瑁。瑁叱王威曰：「汝不知天命，安敢妄言！」威怒骂曰：「卖国之徒，吾恨不生啖汝肉！」瑁欲杀之，蒯越劝止。瑁遂与张允同至樊城，拜见曹操。瑁等辞色甚是谄佞。操问：「荆州军马钱粮，今有多少？」瑁曰：「军马五万，步军十五万，水军八万，共二十八万。钱粮大半在江陵﹔其余各处，亦足供给一载。」操曰：「战船多少？原是何人管领？」瑁曰：「大小战船，共七千余只，原是瑁等二人掌管。」操遂加瑁为镇南侯水军大都督，张允为助顺侯水军副都督。二人大喜拜谢。操又曰：「刘景升既死，其子降顺，吾当表奏天子，使永为荆州之主。」二人大喜而退。荀攸曰：「蔡瑁、张允乃谄佞之徒，主公何遂加以如此显爵，更教都督水军乎？」操笑曰：「吾岂不识人？止因吾所领北地之众，不习水战，故且权用此二人；待成事之后，别有理会。」</p>
<p>　　却说蔡瑁、张允归见刘琮，具言曹操许保奏将军永镇荆、襄。琮大喜。次日，与母蔡夫人赍捧印绶兵符，亲自渡江拜迎曹操。操抚慰毕，即引随征军将，进屯襄阳城外。蔡瑁、张允令襄阳百姓，焚香拜接。曹操俱用好言抚谕；入城至府中坐定，即召蒯越近前，抚慰曰：「吾不喜得荆州，喜得异度也。」遂封蒯越为江陵太守樊城侯。傅巽、王粲等皆为关内侯；而以刘琮为青州刺史，便教起程。琮闻命大惊，辞曰：「琮不愿为官，愿守父母乡土。」操曰：「青州近帝都，教你随朝为官，免在荆、襄被人图害。」琮再三推辞，曹操不准。琮只得与母蔡夫人同赴青州。只有故将王威相随，其余官员俱送至江口而回。操唤于禁嘱付曰：「你可引轻骑追刘琮母子杀之，以绝后患。」于禁得令，领众赶上，大喝曰：「我奉丞相令，教来杀汝母子！可早纳下首级！」蔡夫人抱刘琮而大哭。于禁喝令军士下手。王威忿怒，奋力相斗，竟被众军所杀。军士杀死刘琮及蔡夫人。于禁回报曹操，操重赏于禁。便使人往隆中搜寻孔明妻小，却不知去向。原来孔明先已令人搬送至三江内隐避矣。操深恨之。</p>
<p>　　襄阳既定，荀攸进言曰：「江陵乃荆、襄重地，钱粮极广。刘备若据此地，急难动摇。」操曰：「孤岂忘之？」随命于襄阳诸将中，选一员引军开道。诸将中却独不见文聘。操使人寻问，方才来见。操曰：「汝来何迟？」对曰：「为人臣而不能使其主保全境土，心实悲惭，无颜早见耳。」言讫，欷歔流涕。操曰：「真忠臣也！」除江夏太守，赐爵关内侯，便教引军开道。探马报说：「刘备带领百姓，日行止十数里，计程只有三百余里。」操教各部下精选五千铁骑，星夜前进，限一日一夜，赶上刘备。大军陆续随后而进。</p>
<p>　　却说玄德引十数万百姓，三千余军马，一程程挨着往江陵进发。赵云保护老小，张飞断后。孔明曰：「云长往江夏去了，绝无回音，不知若何。」玄德曰：「敢烦军师亲自走一遭。刘琦感公昔日之教，今若见公亲至，事必谐矣。」孔明允诺，便同刘封引五百军先往江夏求救去了。当日玄德自与简雍、糜竺、糜芳同行。正行间，忽然一阵狂风在马前刮起，尘土冲天，平遮红日。玄德惊曰：「此何兆也？」简雍颇明阴阳，袖占一课，失惊曰：「此大凶之兆也。应在今夜。主公可速弃百姓而走。」玄德曰： 「百姓从新野相随至此，吾安忍弃之？」雍曰：「主公若恋而不弃，祸不远矣。」玄德问「前面是何处？」左右答曰：「前面是当阳县。有座山名为景山。」玄德便教就此山扎住。</p>
<p>　　时秋末冬初，凉风透骨；黄昏将近，哭声遍野。至四更时分，只听得西北喊声震地而来。玄德大惊，急上马引本部精兵二千余人迎敌。曹兵掩至，势不可当。玄德死战。正在危迫之际，幸得张飞引军至，杀开一条血路，救玄德望东而走。文聘当先拦住。玄德骂曰：「背主之贼，尚有何面目见人！」文聘羞惭满面，引兵自投东北去了。张飞保着玄德，且战且走。奔至天明，闻喊声渐渐远去，玄德方才歇马。看手下随行人，止有百余骑；百姓老小并糜竺、糜芳、简雍、赵云等一干人，皆不知下落。玄德大哭曰：「十数万生灵，皆因恋我，遭此大难；诸将及老小，皆不知存亡；虽土木之人，宁不悲乎！」</p>
<p>　　正凄惶时，忽见糜芳面带数箭，踉跄而来，口言：「赵子龙反投曹操去了也！」玄德叱曰：「子龙是我故交，安肯反乎？」张飞曰：「他今见我等势穷力尽，或者反投曹操，以图富贵耳。」玄德曰：「子龙从我于患难，心如铁石，非富贵所能动摇也。」糜芳曰：「我亲见他投西北去了。」张飞曰：「待我亲自寻他去。若撞见时，一枪刺死！」玄德曰：「休错疑了。岂不见你二兄诛颜良、文丑之事乎？子龙此去，必有事故。我料子龙必不弃我也。」张飞那里肯听，引二十余骑，至长坂桥。见桥东有一带树木，飞生一计，教所从二十余骑，都砍下树枝，拴在马尾上，在树林内往来驰骋，冲起尘土，以为疑兵。飞却亲自横矛立马于桥上，向西而望。</p>
<p>　　却说赵云自四更时分，与曹军厮杀，往来冲突，杀至天明，寻不见玄德，又失了玄德老小。云自思曰：「主人将甘、糜二夫人与小主人阿斗，托付在我身上；今日军中失散，有何面目去见主人？不如去决一死战，好歹要寻主母与小主人下落！」回顾左右，只有三四十骑相随。云拍马在乱军中寻觅，二县百姓号哭之声，震天动地；中箭着枪，抛男弃女而走者，不计其数。赵云正走之间，见一人卧在草中，视之乃简雍也。云急问曰：「曾见两位主母否？」雍曰：「二主母弃了车仗，抱阿斗而走。我飞马赶去，转过山坡，被一将刺了一枪，跌下马来，马被夺了去。我争斗不得，故卧在此。」云乃将从人所骑之马，借一匹与简雍骑坐；又着二卒扶护简雍先去，报与主人：「我上天入地，好歹寻主母与小主人来。如寻不见，死在沙场上也！」说罢，拍马望长坂坡而去。忽一人大叫：「赵将军哪里去？」云勒马问曰：「你是何人？」答曰：「我乃刘使君帐下护送车仗的军士，被箭射倒在此。」赵云便问二夫人消息。军士曰：「恰才见甘夫人披头跣足，相随一伙百姓妇女，投南而走。」云见说，也不顾军士，急纵马望南赶去。</p>
<p>　　只见一伙百姓，男女数百人，相携而走。云大叫曰：「内中有甘夫人否？」夫人在后面望见赵云，放声大哭。云下马插枪而泣曰：「使主母失散，云之罪也！糜夫人与小主人安在？」甘夫人曰：「我与糜夫人被逐，弃了车仗，杂于百姓内步行，又撞见一枝军马冲散。糜夫人与阿斗不知何往。我独自逃生至此。」正言间，百姓发喊，又撞出一枝军来。赵云拔枪上马看时，面前马上绑着一人，乃糜竺也。背后一将，手提大刀，引着千余军，乃曹仁部将淳于导，拿住糜竺，正要解去献功。赵云大喝一声，挺枪纵马，直取淳于导。导抵敌不住，被云一枪刺落马下，向前救了糜竺，夺得马二匹。云请甘夫人上马，杀开条大路，直送至长坂坡。只见张飞横矛立马于桥上，大叫：「子龙！你如何反我哥哥？」云曰：「我寻不见主母与小主人，因此落后，何言反耶？」飞曰：「若非简雍先来报信，我今见你，怎肯干休也！」云曰：「主公在何处？」飞曰：「只在前面不远。」云谓糜竺曰：「糜子仲保甘夫人先行，待我仍往寻糜夫人与小主人去。」言罢，引数骑再回旧路。</p>
<p>　　正走之间，见一将手提铁枪，背着一口剑，引十数骑跃马而来。赵云更不打话，直取那将。交马只一合，把那将一枪刺倒，从骑皆走。原来那将乃曹操随身背剑之将夏侯恩也。曹操有宝剑二口：一名「倚天」，一名「青釭」。倚天剑自佩之，青釭剑令夏侯恩佩之。那青釭剑砍铁如泥，锋利无比。当时夏侯恩自恃勇力，背着曹操，只顾引人抢夺掳掠。不想撞着赵云，被他一枪刺死，夺了那口剑，看靶上有金嵌「青釭」二字，方知是宝剑也。云插剑提枪，复杀入重围；回顾手下从骑，已没一人，只剩得孤身。云并无半点退心，只顾往来寻觅；但逢百姓，便问糜夫人消息。忽一人指曰：「夫人抱着孩儿，左腿上着了枪，行走不得，只在前面墙缺内坐地。」</p>
<p>　　赵云听了，连忙追寻。只见一个人家，被火烧坏土墙，糜夫人抱着阿斗，坐于墙下枯井之傍啼哭。云急下马伏地而拜。夫人曰：「妾得见将军，阿斗有命矣。望将军可怜他父亲飘荡半世，只有这点骨血。将军可护持此子，教他得见父面，妾死无恨！」云曰：「夫人受难，云之罪也。不必多言，请夫人上马。云自步行死战，保夫人透出重围。」糜夫人曰：「不可！将军岂可无马？此子全赖将军保护。妾已重伤，死何足惜！望将军速抱此子前去，勿以妾为累也。」云曰：「喊声将近，追兵已至，请夫人速速上马。」糜夫人曰：「妾身委实难去，休得两误。」乃将阿斗递与赵云曰：「此子性命全在将军身上！」赵云三回五次，请夫人上马，夫人只不肯上马。四边喊声又起。云厉声曰：「夫人不听吾言，追军若至，为之奈何？」糜夫人乃弃阿斗于地，翻身投入枯井中而死。</p>
<p>　　后人有诗赞之曰：<br>　　战将全凭马力多，步行怎把幼君扶？拼将一死存刘嗣，勇决还亏女丈夫。</p>
<p>　　赵云见夫人已死，恐曹军盗尸，便将土墙推倒，掩盖枯井。掩讫，解开勒甲绦，放下掩心镜，将阿斗抱护在怀，绰枪上马。早有一将，引一队步军至，乃曹洪部将晏明也，持三尖两刃刀来战赵云。不三合，被赵云一枪刺死，杀散众军，冲开一条路。正走间，前面又一枝军马拦路。当先一员大将，旗号分明，大书「河间张郃」。云更不答话，挺枪便战。约十余合，云不敢恋战，夺路而走。背后张郃赶来，雲加鞭而行，不想趷跶一声，连马和人，颠入土坑之内。张郃挺枪来刺，忽然一道红光，从土坑中滚起；那匹马平空一跃，跳出坑外。</p>
<p>　　后人有诗曰：<br>　　红光罩体困龙飞，征马冲开长板围。四十二年真命主，将军因得显神威。</p>
<p>　　张郃见了，大惊而退。赵云纵马正走，背后忽有二将大叫：「赵云休走！」前面又有二将，使两般军器，截住去路。后面赶的是马延、张顗；前面阻的是焦触、张南；都是袁绍手下降将。赵云力战四将，曹军一齐拥至。云乃拔青釭剑乱砍。手起处，衣甲透过，血如涌泉。杀退众军将，直透重围。</p>
<p>　　却说曹操在景山顶上，望见一将，所到之处，威不可当，急问左右是谁。曹洪飞马下山大叫曰：「军中战将可留姓名。」云应声曰：「吾乃常山赵子龙也。」曹洪回报曹操。操曰：「真虎将也！吾当生致之。」遂令飞马传报各处：「如赵云到，不许放冷箭，只要捉活的。」因此赵云得脱此难；此亦阿斗之福所致也。这一场杀：赵云怀抱后主，直透重围，砍倒大旗两面，夺搠三条；前后枪刺剑砍，杀死曹营名将五十余员。</p>
<p>　　后人有诗曰：<br>　　血染征袍透甲红，当阳谁敢与争锋！古来冲阵扶危主，只有常山赵子龙。</p>
<p>　　赵云当下杀透重围，已离大阵，血满征袍。正行间，山坡下又撞出两枝军，乃夏侯惇部将钟缙、钟绅兄弟二人，一个使大斧，一个使画戟，大喝：「赵云快下马受缚！」</p>
<p>　　正是：才离虎窟逃生去，又遇龙潭鼓浪来。毕竟子龙怎地脱身，且听下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_040/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_040/" class="post-title-link" itemprop="url">三国演义 - 第040回 蔡夫人议献荆州 诸葛亮火烧新野</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-02-09 00:00:00" itemprop="dateCreated datePublished" datetime="2000-02-09T00:00:00+08:00">2000-02-09</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第040回 蔡夫人议献荆州 诸葛亮火烧新野</font></center></p>

<p>　　却说玄德问孔明求拒曹兵之计。孔明曰：「新野小县，不可久居。近闻刘景升病在危笃，可乘此机会，取彼荆州为安身之地，庶可拒曹操也。」玄德曰：「公言甚善。但备受景升之恩，安忍图之！」孔明曰：「今若不取，后悔何及？」玄德曰：「吾宁死不忍作负义之事。」孔明曰：「且再作商议。」</p>
<p>　　却说夏侯惇败回许昌，自缚见曹操，伏地请死。操释之。惇曰：「惇遭诸葛亮诡计，用火攻破我军。」操曰：「汝自幼用兵，岂不知狭处须防火攻？」惇曰：「李典、于禁曾言及此，悔之不及！ 」操乃赏二人。惇曰：「刘备如此猖獗，真腹心之患也，不可不急除。」操曰：「吾所虑者，刘备、孙权耳；余皆不足介意。今当乘此时扫平江南。」便传令起大兵五十万，令曹仁、曹洪为第一队；张辽、张郃为第二队；夏侯渊、夏侯惇为第三队；于禁、李典为第四队；操自领诸将为第五队。每队各引兵十万。又令许褚为折冲将军，引兵三千为先锋。选定建安十三年秋七月丙午日出师。</p>
<p>　　大中大夫孔融谏曰：「刘备、刘表皆汉室宗亲，不可轻伐；孙权虎踞六郡，且有大江之险，亦不易取；今丞相兴此无义之师，恐失天下之望。」操怒曰：「刘备、刘表、孙权皆逆命之臣，岂容不讨？」遂叱退孔融，下令「如有再谏者必斩」。孔融出府，仰天叹曰：「以至不仁伐至仁，安得不败乎！」时御史大夫却虑家客闻此言，报知却虑。虑常被孔融侮慢，心正恨之，乃以此言入告曹操，且曰：「融平日每每狎侮丞相，又与檷衡相善。衡赞融曰：『仲尼不死。』融赞衡曰：『颜回复生。』向者檷衡之辱丞相，乃融使之也。」操大怒，遂命廷尉捕捉孔融。融有二子，年尚幼，时方在家，对坐弈棋。左右急报曰：「尊君被廷尉执去，将斩矣。二公子何不急避？」二子曰：「破巢之下，安有完卵乎？」言未已，廷尉又至，尽收融家小并二子，皆斩之，号令融尸于市。京兆脂习伏尸而哭。操闻之，大怒，欲杀之。荀彧曰：「彧闻脂习常谏融曰：『公刚直太过，乃取祸之道。』今融死而来哭，乃义人也，不可杀。」操乃止。习收融父子尸首，皆葬之。</p>
<p>　　后人有诗赞孔融曰：<br>　　孔融居北海，豪气贯长虹：坐上客长满，樽中酒不空；<br>　　文章惊世俗，谈笑侮王公。史笔褒忠直，存官纪太中。</p>
<p>　　曹操既杀孔融，传令五队军马次第起行，只留荀彧等守许昌。</p>
<p>　　却说荆州刘表病重，使人请玄德来托孤。玄德引关、张至荆州见刘表。表曰：「我病已入膏肓，不久便死矣﹔特托孤于贤弟。我子无才，恐不能承父业；我死之后，贤弟可自领荆州。」玄德泣拜曰： 「备当竭力以辅贤姪，安敢有他意乎？」正说间，人报曹操自统大兵至。玄德急辞刘表，星夜回新野。刘表病中闻此信，吃惊不小，商议写遗嘱，令玄德辅佐长子刘琦为荆州之主。蔡夫人闻之大怒，关上内门；使蔡瑁、张允二人，把住外门。时刘琦在江夏，知父病危，来至荆州探病。方到外门，蔡瑁当住曰：「公子奉父命镇守江夏，其任至重，今擅离职守，倘东吴兵至，如之奈何？若入见主公，主公必生嗔怒，病将转增，非孝也。宜速回。」刘琦立于门外，大哭一场，上马仍回江夏。刘表病势危笃，望刘琦不来。至八月戊申日，大叫数声而死。</p>
<p>　　后人有诗叹刘表曰：<br>　　昔闻袁氏居河朔，又见刘君霸汉阳。总为牝晨致家累，可怜不久尽销亡！</p>
<p>　　刘表既死，蔡夫人与蔡瑁、张允商议，假写遗嘱，令次子刘琮为荆州之主，然后举哀报丧。时刘琮年方十四岁，颇聪明，乃聚众言曰：「吾父弃世，吾兄现在江夏，更有叔父玄德在新野。汝等立我为主，倘兄与叔兴兵问罪，如何解释？」众官未及对，幕官李珪答曰：「公子之言甚善。今可急发哀书至江夏，请大公子为荆州之主；就命玄德一同理事。北可以敌曹操，南可以拒孙权，此万全之策也。」蔡瑁叱曰：「汝何人，敢乱言以逆主公遗命！」李珪大骂曰：「汝内外朋谋，假称遗命，废长立幼，眼见荆、襄九郡，送于蔡氏之手！故主有灵，必当殛汝！」蔡瑁大怒，喝令左右推出斩之。李珪至死大骂不绝。于是蔡瑁遂立刘琮为主。蔡氏宗族，分领荆州之兵，命治中邓义、别驾刘先守荆州；蔡夫人自与刘琮前赴襄阳驻扎，以防刘琦、刘备。就葬刘表之棺于襄阳城东汉阳之原，竟不讣告刘琦与玄德。</p>
<p>　　刘琮至襄阳，方才歇马，忽报曹操引大军径望襄阳而来。琮大惊，遂请蒯越、蔡瑁等商议。东曹掾傅巽进言曰：「不特曹操兵来为可忧﹔今大公子在江夏，玄德在新野，我皆未往报丧，若彼兴兵问罪，荆、襄危矣。巽有一计，可使荆、襄之民，安如泰山，又可保全主公名爵。」琮曰：「计将安出？」巽曰：「不如将荆、襄九郡，献与曹操。操必重待主公也。 」琮叱曰：「是何言也！孤受先君之基业，坐尚未稳，岂可便弃之他人？」蒯越曰：「傅公悌之言是也。夫逆顺有大体，强衰有定势。今曹操南征北讨，以朝廷为名，主公拒之，其名不顺。且主公新立，外患未宁，内忧将作。荆、襄之民，闻曹兵至，未战而胆先寒，安能与之敌哉？」琮曰：「诸公善言，非我不从；但以先君之业，一旦弃与他人，恐贻笑于天下耳。」</p>
<p>　　言未已，一人昂然而进曰：「傅公悌、蒯异度之言甚善，何不从之？」众视之，乃山阳高平人，姓王名粲，字仲宣。粲容貌瘦弱，身材短小；幼时往见中郎蔡邕，时邕高朋满座，闻粲至，倒履迎之。宾客皆惊曰：「蔡中郎何独敬此小子耶？」邕曰：「此子有异才，吾不如也。」粲博闻强记，人皆不及：尝观道旁碑文一过，便能记诵；观人弈棋，棋局乱，粲复为摆出，不差一子。又善算术。其文词妙绝一时。年十七，辟为黄门侍郎，不就。后因避乱至荆、襄，刘表以为上宾。当日谓刘琮曰：「将军自料比曹公何如？」琮曰：「不如也。」粲曰：「曹公兵强将勇，足智多谋。擒吕布于下邳，摧袁绍于官渡，逐刘备于陇右，破乌桓于白登，枭除荡定者，不可胜计。今以大军南下荆、襄，势难抵敌。傅、蒯二君之谋，乃长策也。将军不可迟疑，致生后悔。」琮曰：「先生见教极是。但须禀告母亲知道。」但见蔡夫人从屏后转出，谓琮曰：「既是仲宣、公悌、异度三人所见相同，何必告我？」于是刘琮意决，便写降书，令宋忠潜地往曹操军前投献。宋忠领命，直至宛城，接着曹操，献上降书。操大喜，重赏宋忠，分付叫刘琮出城迎接，便着他永为荆州之主。</p>
<p>　　宋忠拜辞曹操，取路回荆、襄。将欲渡江，忽见一枝人马到来。视之，乃关云长也。宋忠回避不迭，被云长唤住，细问荆州之事。忠初时隐讳；后被云长盘问不过，只得将前后事情，一一实告。云长大惊，随捉宋忠至新野，见玄德备言其事。玄德闻之大哭。张飞曰：「事已如此，可先斩宋忠，随起兵渡江，夺了襄阳，杀了蔡氏、刘琮，然后与曹操交战。」玄德曰：「你且缄口。我自有斟酌。 」乃叱宋忠曰：「你知众人作事，何不早来报我？今虽斩汝，无益于事。可速去。」忠拜谢，抱头鼠窜而去。</p>
<p>　　玄德正忧闷间，忽报公子刘琦差伊籍到来。玄德感伊籍昔日相救之恩，降阶迎之，再三称谢。籍曰：「大公子在江夏，闻荆州已故，蔡夫人与蔡瑁等商议，不来报丧，竟立刘琮为主。公子差人往襄阳探听，回说是实；恐使君不知，特差某赍哀书呈报，并求使君尽起麾下精兵，同往襄阳问罪。」玄德看书毕，谓伊籍曰：「机伯只知刘琮僭立，更不知刘琮已将荆、襄九郡，献于曹操矣！」籍大惊曰：「使君从何知之？」玄德具言拿获宋忠之事。籍曰：「若如此，使君不如以吊丧为名，前赴襄阳，诱刘琮出迎，就便擒下，诛其党类，则荆州属使君矣。」孔明曰：「机伯之言是也。主公可从之。」玄德垂泪曰：「吾兄临危托孤于我，今若执其子而夺其地，异日死于九泉之下，何面目复见吾兄乎？ 」孔明曰：「如不行此事，今曹兵已至宛城，何以拒敌？」玄德曰：「不如走樊城以避之。」</p>
<p>　　正商议间，探马飞报曹兵已到博望了。玄德慌忙发付伊籍回江夏整顿军马，一面与孔明商议拒敌之计。孔明曰：「主公且宽心。前番一把火，烧了夏侯惇大半人马；今番曹军又来，必教他中这条计。我等在新野住不得了，不如早到樊城去。」便差人四门张榜，晓谕居民：「无问老幼男女，愿从者，即于今日皆跟我往樊城暂避，不可自误。」差孙乾往河边调拨船只，救济百姓；差糜竺护送各官家眷到樊城。一面聚诸将听令：先教云长：「引一千军去白河上流头埋伏。各带布袋，多装沙土，遏住白河之水；至来日三更后，只听下流头人喊马嘶，急取起布袋，放水淹之，却顺水杀将下来接应。」又唤张飞：「引一千军去博陵渡口埋伏。此处水势最慢，曹军被淹，必从此逃难，可便乘势杀来接应。」又唤赵云：「引军三千，分为四队，自领一队伏于东门外，其三队分伏西南北三门，却先于城内人家屋上，多藏硫黄焰硝引火之物。曹军入城，必安歇民房；来日黄昏后，必有大风；但看风起，便令西、南、北三门伏军尽将火箭射入城去，待城中火势大作，却于城外呐喊助威，只留东门放他出走；汝却于东门外从后击之。天明会合关、张二将收军回樊城。」再令糜芳、刘封二人： 「带二千军，一半红旗，一半青旗，去新野城外三十里鹊尾坡前屯住。一见曹军到 红旗军走在左，青旗军走在右。他心疑必不敢追。汝二人却去分头埋伏。只望城中火起，便可追杀败兵，然后却来白河上流头接应。 」孔明分拨已定，乃与玄德登高了望，只候捷音。</p>
<p>　　却说曹仁、曹洪引军十万为前队，前面已有许褚引三千铁甲军开路，浩浩荡荡，杀奔新野来。是日午牌时分，来到鹊尾坡，望见坡前一簇人马，尽打青、红旗号。许褚催军向前。刘封、糜芳分为四队，青、红旗各归左右。许褚勒马，教：「且休进，前面必有伏兵。我兵只在此处住下。」许褚一骑马飞报前队曹仁。曹仁曰：「此是疑兵，必无埋伏。可速进兵。我当催军继至。」许褚复回坡前，提兵杀入。至林下追寻时，不见一人。时日已坠西。许褚方欲前进，只听得山上大吹大擂。抬头看时，只见山顶上一簇旗，旗丛中两把伞盖，左玄德，右孔明，二人对坐饮酒。许褚大怒，引军寻路上山。山上擂木炮石打将下来，不能前进。又闻山后喊声大振。欲寻路厮杀，天色已晚。</p>
<p>　　曹仁领兵到，教且夺新野城歇马。军士至城下时，只见四门大开。曹兵突入，并无阻当。城中亦不见一人，竟是一座空城了。曹洪曰：「此是势孤计穷，故尽带百姓逃窜去了。我军权且在城安歇。来日平明进兵。」此时各军走乏，都已饥饿，皆去夺房造饭。曹仁、曹洪就在衙内安歇。初更已后，狂风大作。守门军士飞报火起。曹仁曰：「此必军士造饭不小心，遗漏之火，不可自惊。」说犹未了，接连几次飞报，西、南、北三门皆火起。曹仁急令众将上马时，满县火起，上下通红。是夜之火，更胜前日博望烧屯之火。</p>
<p>　　后人有诗叹曰：<br>　　奸雄曹操守中原，九月南征到汉川。风伯怒临新野县，祝融飞下焰摩天。</p>
<p>　　曹仁引众将突烟冒火，寻路奔走，闻说东门无火，急急奔出东门。军士自相践踏，死者无数。曹仁等方才脱得火厄，背后一声喊起，赵云引军赶来混战，败军各逃性命，谁肯回身厮杀。正奔走间，糜芳引一军至，又冲杀一阵，曹仁大败，夺路而走。刘封又引一军截杀一阵。到四更时分，人困马乏，军士大半焦头烂额；奔至白河边，喜得河水不甚深，人马都下河吃水，人相喧嚷，马尽嘶鸣。</p>
<p>　　却说云长在上流用布袋遏住河水。黄昏时分，望见新野火起。至四更，忽听得下流头人语马嘶，急令军士一齐掣起布袋，水势滔天，望下流冲去。曹军人马俱溺于水中，死者极多。曹仁引众将望水势慢处夺路而走，行到博陵渡口，只听喊声大起，一军拦路，当先大将，乃张飞也，大叫：「曹贼快来纳命！」曹军大惊。</p>
<p>　　正是：城内才看红焰吐，水边又遇黑风来。未知曹仁性命如何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_039/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_039/" class="post-title-link" itemprop="url">三国演义 - 第039回 荆州城公子三求计 博望坡军师初用兵</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-02-08 00:00:00" itemprop="dateCreated datePublished" datetime="2000-02-08T00:00:00+08:00">2000-02-08</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第039回 荆州城公子三求计 博望坡军师初用兵</font></center></p>

<p>　　却说孙权督众攻打夏口，黄祖兵败将亡，情知守把不住，遂弃江夏，望荆州而走。甘宁料得黄祖必走荆州，乃于东门外伏兵等候。祖带数十骑突出东门。正走之间，一声喊起，甘宁拦住。祖于马上谓宁曰：「我向日不曾轻待汝，今何相逼耶？」宁叱曰：「吾昔在江夏，多立功绩，汝乃以劫江贼待我，今日尚有何说？」黄祖自知难免，拨马而走。甘宁冲开士卒，直赶将来，只听得后面喊声起处，又有数骑赶来。宁视之，乃程普也。宁恐普来争功，慌忙拈弓搭箭，背射黄祖；祖中箭翻身落马；宁枭其首级，回马与程普合兵一处，回见孙权，献黄祖首级。权命以木匣盛贮，待回江东祭献于亡父灵前，重赏三军，升甘宁为都尉。商议欲分兵守江夏。张昭曰：「孤城不可守，不如且回江东。刘表知我破黄祖，必来报雠；我以逸待劳，必败刘表﹔表败而后乘势攻之，荆、襄可得也。」权从其言，遂弃江夏，班师回江东。</p>
<p>　　苏飞在槛车内，密使人告甘宁求救。宁曰：「飞即不言，吾岂忘之？」大军既至吴会，权命将苏飞枭首，与黄祖首级一同祭献。甘宁乃入见权，顿首哭告曰：「某向日若不得苏飞，则骨填沟壑矣，安能效命于将军麾下哉？今飞罪当诛，某念其昔日之恩情，愿纳还官爵，以赎飞罪。」权曰：「彼既有恩于君，吾为君赦之；但彼若逃去，奈何？」宁曰：「飞得免诛戮，感恩无地，岂肯走乎？若飞去，宁愿将首级献于阶下。」权乃赦苏飞，止将黄祖首级祭献。祭毕设宴，大会文武庆功。正饮酒间，忽见座上一人大哭而起，拔剑在手，直取甘宁。宁忙举坐椅以迎之。权惊视其人，乃凌统也。因甘宁在江夏时，射死他父亲凌操，今日相见，故欲报雠。权连忙劝住，谓统曰：「兴霸射死卿父，彼时各为其主，不容不尽力。今既为一家人，岂可复理旧雠？万事皆看吾面。」凌统叩头大哭曰：「不共戴天之雠，岂容不报？」权与众官再三劝之，凌统只是怒目而视甘宁。权即日命甘宁领兵五千，战船一百只，往夏口镇守，以避凌统。宁拜谢，领兵自往夏口去了。权又加封凌统为丞烈都尉，统只得含恨而止。东吴自此广造战船，分兵守把江岸；又命孙静引一枝军守吴会；孙权自领大军，屯柴桑；周瑜日于鄱阳湖教练水军，以备攻战。</p>
<p>　　话分两头。却说玄德差人打探江东消息，回报东吴已攻杀黄祖，现今屯兵柴桑。玄德便请孔明计议。正话间，忽刘表差人来请玄德赴荆州议事。孔明曰：「此必因江东破了黄祖，故请主公商议报雠之策也。某当与主公同往，相机而行，自有良策。」玄德从之，留云长守新野，令张飞引五百人马跟随往荆州来。玄德在马上谓孔明曰：「今见景升，当若何对答？」孔明曰：「当先谢襄阳之事。他若令主公去征讨江东，切不可应允。但说容归新野，整顿军马。」玄德依言，来到荆州，馆驿安下。留张飞屯兵城外；玄德与孔明入城见刘表。礼毕，玄德请罪于阶下。表曰：「吾已悉知贤弟被害之事。当时即欲斩蔡瑁之首，以献贤弟。因众人告免，故姑恕之。贤弟幸勿见罪。」玄德曰：「非干蔡将军之事，想皆下人所为耳。」表曰：「今江夏失守，黄祖遇害，故请贤弟共议报复之策。」玄德曰：「黄祖性暴，不能用人，故致此祸。今若兴兵南征，倘曹操北来，又将奈何？」表曰：「吾今年老多病，不能理事，贤弟可来助我。我死之后，弟便为荆州之主也。」玄德曰：「兄何出此言？量备安敢当此重任？」孔明以目视玄德。玄德曰：「容徐思良策。」遂辞出，回至馆驿。孔明曰：「景升欲以荆州付主公，奈何却之？」玄德曰：「景升待我，恩礼交至，安忍乘其危而夺之？」孔明叹曰：「真仁慈之主也！」</p>
<p>　　正商论间，忽报公子刘琦来见。玄德接入。琦泣拜曰：「继母不能相容，性命只在旦夕，望叔父怜而救之。」玄德曰：「此贤姪家事耳，奈何问我？」孔明微笑，玄德求计于孔明。孔明曰：「此家事，亮不敢与闻。」少时，玄德送琦出，附耳低言曰：「来日我使孔明回拜贤姪，可如此如此，彼定有妙计相告。」琦谢而去。次日，玄德只推腹痛，乃浼孔明代往回拜刘琦。孔明允诺，来至公子宅前下马，入见公子。公子邀入后堂。茶罢，琦曰：「琦不见容于继母，幸先生一言相救。」孔明曰：「亮客寄于此，岂敢与人骨肉之事？倘有泄漏，为害不浅。」说罢，起身告辞。琦曰：「既承光顾，安敢慢别？」乃挽留孔明入密室共饮。饮酒之间，琦又曰：「继母不见容，乞先生一言救我。」孔明曰：「此非亮所敢谋也。」言讫，又欲辞去。琦曰：「先生不言则已，何便欲去？」孔明乃复坐。琦曰：「琦有一古书，请先生一观。」乃引孔明登一小楼。孔明曰：「书在何处？」琦泣拜曰：「继母不见容，琦命在旦夕，先生忍无一言相救乎？」孔明作色而起，便欲下楼，只见楼梯已撤去。琦告曰：「琦欲求教良策，先生恐有泄漏，不肯出言；今日上不至天，下不至地，出君之口，入琦之耳，可以赐教矣。」孔明曰：「『疏不间亲』，亮何能为公子谋？」琦曰：「先生终不幸教琦乎？琦命固不保矣。请即死于先生之前。」乃掣剑欲自刎。孔明止之曰：「已有良计。」琦拜曰：「愿即赐教。」孔明曰：「公子岂不闻申生、重耳之事乎？申生在内而亡，重耳在外而安。今黄祖新亡，江夏乏人守御，公子何不上言，乞屯兵守江夏？则可以避祸矣。」琦再拜谢教，乃命人取梯送孔明下楼。孔明辞别，回见玄德，具言其事。玄德大喜。</p>
<p>　　次日，刘琦上言，欲守江夏；刘表犹豫未决，请玄德共议。玄德曰：「江夏重地，固非他人可守，正须公子自往。东南之事，兄父子当之；西北之事，备愿当之。」表曰：「近闻曹操于邺郡作玄武池以练水军，必有南征之意，不可不防。」玄德曰：「备已知之，兄勿忧虑。」遂拜辞回新野。刘表令刘琦引兵三千往江夏镇守。</p>
<p>　　却说曹操罢三公之职，自以丞相兼之。以毛玠为东曹掾；崔琰为西曹掾；司马懿为文学掾。懿字仲达，河内温人也；颍川太守司马隽之孙，京兆尹司马防之子，主簿司马朗之弟也。自是文官大备，乃聚武将商议南征。夏侯惇进曰：「近闻刘备在新野，每日教演士卒，必为后患，可早图之。」操即命夏侯惇为都督﹔于禁、李典、夏侯兰、韩浩为副将；领兵十万，直抵博望城，以窥新野。荀彧谏曰：「刘备英雄，今更兼诸葛亮为军师，不可轻敌。」惇曰：「刘备鼠辈耳，吾必擒之。」徐庶曰：「将军勿轻视刘玄德。今玄德得诸葛亮为辅，如虎生翼矣。」操曰：「诸葛亮何人也？」庶曰：「亮字孔明，道号卧龙先生。有经天纬地之才，出鬼入神之计，真当世之奇士，非可小觑。」操曰：「比公若何？」庶曰：「庶安敢比亮？庶如萤火之光，亮乃皓月之明也。」夏侯惇曰：「元直之言谬矣。吾看诸葛亮如草芥耳，何足惧哉！吾若不一阵生擒刘备，活捉诸葛，愿将首级献与丞相。」操曰：「汝早报捷书，以慰吾心。」惇奋然辞曹操，引军登程。</p>
<p>　　却说玄德自得孔明，以师礼待之。关、张二人不悦曰：「孔明年幼，有什才学！兄长待之太过！又未见他真实效验！」玄德曰：「吾得孔明，犹鱼之得水也。两弟勿复多言。」关、张见说，不言而退。一日，有人送牦牛尾至。玄德取尾亲自结帽。孔明入见，正色曰：「明公无复有远志，但事此而已耶？」玄德投帽于地而谢曰：「吾聊假此以忘忧耳。」孔明曰：「明公自度比曹操若何？」玄德曰：「不如也。」孔明曰：「明公之众，不过数千人，万一曹兵至，何以迎之？」玄德曰：「吾正愁此事，未得良策。」孔明曰：「可速招募民兵，亮自教之，可以待敌。」玄德遂招新野之民，得三千人。孔明朝夕教演阵法。</p>
<p>　　忽报曹操差夏侯惇引兵十万，杀奔新野来了。张飞闻知，谓云长曰：「可着孔明前去迎敌便了。」正说之间，玄德召二人入，谓曰：「夏侯惇引兵到来，如何迎敌？」张飞曰： 「哥哥何不使『水』去？」玄德曰：「智赖孔明，勇须二弟，何可推诿？」关、张出，玄德请孔明商议。孔明曰：「但恐关、张二人，不肯听吾号令；主公若欲亮行兵，乞假剑印。」玄德便以剑印付孔明，孔明遂聚集众将听令。张飞谓云长曰：「且听令去。看他如何调度。」孔明令曰：「博望之左有山，名曰豫山；右有林，名曰安林；可以埋伏军马。云长可引一千军往豫山埋伏，等彼军至，放过休敌，其辎重粮草，必在后面，但看南面火起，可纵兵出击，就焚其粮草。翼德可引一千军去安林背后山谷中埋伏，只看南面火起，便可出，向博望城旧屯粮草处纵火烧之。关平、刘封可引五百军，预备引火之物，于博望坡后两边等候。至初更兵到，便可放火矣。」又命于樊城取回赵云，令为前部，不要赢，只要输。「主公自引一军为后援。各须依计而行，勿使有失。」云长曰：「我等皆出迎敌，未审军师却作何事？」孔明曰：「我只坐守县城。」张飞大笑曰：「我们都去厮杀，你却在家里坐地，好自在！」孔明曰：「剑印在此，违令者斩！」玄德曰：「岂不闻『运筹帷幄之中，决胜千里之外』？二弟不可违令。」张飞冷笑而去。云长曰：「我们且看他的计应也不应，那时却来问他未迟。」二人去了。众将皆未知孔明韬略，今虽听令，却都疑惑不定。孔明谓玄德曰：「主公今日可便引兵就博望山下屯住。来日黄昏，敌军必到，主公便弃营而走；但见火起，即回军掩杀。亮与糜竺、糜芳引五百军守县；命孙乾、简雍准备庆喜筵席，安排『功劳簿』伺候。」派拨已毕，玄德亦疑惑不定。</p>
<p>　　却说夏侯惇与于禁等引兵至博望，分一半精兵作前队，其余尽护粮车而行。时当秋月，商飙徐起。人马趱行之间，望见前面尘头忽起。惇便将人马摆开，问乡导官曰：「此间是何处？」答曰：「前面便是博望坡，后面是罗川口。」惇令于禁、李典押住阵脚，亲自出马阵前。遥望军马来到，惇忽然大笑。众问「将军为何而笑？」惇曰：「吾笑徐元直在丞相面前，夸诸葛亮为天人；今观其用兵，乃以此等军马为前部，与吾对敌，正如驱犬羊与虎豹斗耳！吾于丞相前夸口，要活捉刘备、诸葛亮，今必应吾言矣。」遂自纵马向前。赵云出马。惇骂曰：「汝等随刘备如孤魂随鬼耳！」云大怒，纵马来战。两马相交，不数合，云诈败而走。夏侯惇从后追赶。云约走十余里，回马又战，不数合又走。韩浩拍马向前谏曰：「赵云诱敌，恐有埋伏。」惇曰：「敌军如此，虽十面埋伏，吾何惧哉！」遂不听浩言，直赶至博望坡。一声炮响，玄德自引军冲将过来，接应交战。夏侯惇笑谓韩浩曰：「此即埋伏之兵也！吾今晚不到新野，誓不罢兵！」乃催军前进。玄德、赵云，退后便走。</p>
<p>　　时天色已晚，浓云密布，又无月色；昼风既起，夜风愈大。夏侯惇只顾催军赶杀。于禁、李典，赶到窄狭处，两边都是芦苇。典谓禁曰：「欺敌者必败。南道路狭，山川相逼，树木丛杂，倘彼用火攻，奈何？」禁曰：「君言是也。吾当往前为都督言之；君可止住后军。」李典便勒回马，大叫：「后军慢行！」人马走发，哪里拦当得住。于禁骤马大叫：「前军都督且住！」夏侯惇正走之间，见于禁从后军奔来，便问何故。禁曰：「南道路狭，山川相逼，树木丛杂，宜防火攻。」夏侯惇猛省，即回马令军马勿进。言未已，只听背后喊声震起，早望见一派火光烧着；随后两边芦苇亦着。一霎时，四方八面，尽皆是火；又值风大，火势愈猛。曹家人马，自相践踏，死者不计其数。赵云回军赶杀，夏侯惇冒烟突火而走。</p>
<p>　　且说李典见势头不好，急奔回博望城时，火光中一军拦住。当先大将，乃关云长也。李典纵马混战，夺路而走。于禁见粮草车辆，都被火烧，便投小路奔逃去了。夏侯兰、韩浩来救粮草，正遇张飞。战不数合，张飞一枪刺夏侯兰于马下。韩浩夺路走脱。直杀到天明，却才收军。杀得尸横遍野，血流成河。</p>
<p>　　后人有诗曰：博望相持用火攻，指挥如意笑谈中。直须惊破曹公胆，初出茅庐第一功！</p>
<p>　　夏侯惇收拾残军，自回许昌。</p>
<p>　　却说孔明收军，关、张二人相谓曰：「孔明真英杰也！」行不数里，见糜竺、糜芳引军簇拥着一辆小车，车中端坐一人，乃孔明也。关、张下马拜伏于车前。须臾，玄德、赵云、刘封、关平等皆至，收聚众军，把所获粮草辎重，分赏将士，班师回新野。新野百姓望尘遮道而拜曰：「吾属生全，皆使君得贤人之力也！」孔明回至县中，谓玄德曰：「夏侯惇虽败去，曹操必自引大军来。」玄德曰：「似此如之奈何？」孔明曰：「亮有一计，可敌曹军。」</p>
<p>　　正是：破敌未堪息战马，避兵又必赖良谋。未知其计若何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_038/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_038/" class="post-title-link" itemprop="url">三国演义 - 第038回 定三分隆中决策 战长江孙氏报雠</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-02-07 00:00:00" itemprop="dateCreated datePublished" datetime="2000-02-07T00:00:00+08:00">2000-02-07</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第038回 定三分隆中决策 战长江孙氏报雠</font></center></p>

<p>　　却说玄德访孔明两次不遇，欲再往访之。关公曰：「兄长两次亲往拜谒，其礼太过矣。想诸葛亮有虚名而无实学，故避而不敢见。兄何惑于斯人之什也？」玄德曰：「不然。昔齐桓公欲见东郭野人，五反而方得一面。况吾欲见大贤耶？」张飞曰：「哥哥差矣。量此村夫，何足为大贤？今番不须哥哥去；他如不来，我只用一条麻绳缚将来！」玄德叱曰：「汝岂不闻周文王谒姜子牙之事乎？文王且如此敬贤，汝何太无礼！今番汝休去，我自与云长去。」飞曰：「既两位哥哥都去。小弟如何落后？」玄德曰：「汝若同往，不可失礼。」飞应诺。</p>
<p>　　于是三人乘马引从者往隆中。离草庐半里之外，玄德便下马步行，正遇诸葛均。玄德忙施礼，问曰：「令兄在庄否？」均曰：「昨暮方归。将军今日可与相见。」言罢，飘然自去。玄德曰：「今番侥幸得见先生矣！」张飞曰：「此人无礼，便引我等到庄也不妨！何故竟自去了！」玄德曰：「彼各有事，岂可相强。 」三人来到庄前叩门，童子开门出问。玄德曰：「有劳仙童转报：刘备专来拜见先生。」童子曰：「今日先生虽在家，但今在草堂上昼寝未醒。」玄德曰：「既如此，且休通报。」分付关、张二人，只在门首等着。玄德徐步而入，见先生仰卧于草堂几席之上。玄德拱立阶下。半晌，先生未醒。关、张在外立久，不见动静，入见玄德，犹然侍立。张飞大怒，谓云长曰：「这先生如何傲慢！见我哥哥侍立阶下，他竟高卧，推睡不起！等我去屋后放一把火，看他起不起！」云长再三劝住。玄德仍命二人出门外等候。望堂上时，见先生翻身将起，忽又朝里壁睡着。童子欲报。玄德曰：「且勿惊动。」又立了一个时辰，孔明才醒，口吟诗曰：</p>
<p>　　大梦谁先觉，平生我自知。草堂春睡足，窗外日迟迟。</p>
<p>　　孔明吟罢，翻身问童子曰：「有俗客来否？」童子曰：「刘皇叔在此，立候多时。」孔明乃起身曰：「何不早报？尚容更衣。」遂转入后堂。又半晌，方整衣冠出迎。玄德见孔明身长八尺，面如冠玉，头戴纶巾，身披鹤氅，飘飘然有神仙之概。玄德下拜曰：「汉室末胄，涿郡愚夫，久闻先生大名，如雷贯耳。昨两次晋谒，不得一见，已书贱名于文几，未审得入览否？」孔明曰：「南阳野人，疏懒性成，屡蒙将军枉临，不胜愧赧。」二人叙礼毕，分宾主而坐。童子献茶。茶罢，孔明曰：「昨观书意，足见将军懮民懮国之心；但恨亮年幼才疏，有误下问。」玄德曰：「司马德操之言，徐元直之语，岂虚谈哉？望先生不弃鄙贱，曲赐教诲。」孔明曰：「德操、元直，世之高士。亮乃一耕夫耳，安敢谈天下事？二公谬举矣。将军奈何舍美玉而求顽石乎？」玄德曰：「大丈夫抱经世奇才，岂可空老于林泉之下？愿先生以天下苍生为念，开备愚鲁而赐教。」孔明笑曰：「愿闻将军之志。」玄德屏人促席而告曰：「汉室倾颓，奸臣窃命，备不量力，欲伸大义于天下，而智术浅短，迄无所就。惟先生开其愚而拯其厄，实为万幸！」孔明曰：「自董卓造逆以来，天下豪杰并起。曹操势不及袁绍，而竟能克绍者，非惟天时，抑亦人谋也。今操已拥百万之众，挟天子以令诸侯，此诚不可与争锋。孙权据有江东，已历三世，国险而民附 此可用为援而不可图之也。荆州北据汉、沔，利尽南海，东连吴会，西通巴蜀，此用武之地，非其主不能守；是殆天所以资将军，将军岂有意乎？益州险塞，沃野千里，天府之国，高祖因之以成帝业；今刘璋暗弱，民殷国富，而不知存恤，智能之士，思得明君。将军既帝室之胄，信义著于四海，总揽英雄，思贤如渴，若跨有荆、益，保其岩阻，西和诸戎，南抚彝、越，外结孙权，内修政理；待天下有变，则命一上将将荆州之兵，以向宛、洛，将军身率益州之众以出秦川，百姓有不箪食壶浆以迎将军者乎？诚如是，则大业可成，汉室可兴矣。此亮所以为将军谋者也。惟将军图之。」言罢，命童子取出画一轴，挂于中堂，指谓玄德曰：「此西川五十四州之图也。将军欲成霸业，北让曹操占天时，南让孙权占地利，将军 可占人和。先取荆州为家，后即取西川建基业，以成鼎足之势，然后可图中原也。」玄德闻言避席拱手谢曰：「先生之言，顿开茅塞，使备如拨云雾而睹青天。但荆州刘表、益州刘璋，皆汉室宗亲，备安忍夺之？ 」孔明曰：「亮夜观天象，刘表不久人世；刘璋非立业之主，久后必归将军。」玄德闻言，顿首拜谢。只这一席话，乃孔明未出茅庐，已知三分天下，真万古之人不及也！</p>
<p>　　后人有诗赞曰：<br>　　豫州当日叹孤穷，何幸南阳有卧龙！欲识他年分鼎处，先生笑指画图中。</p>
<p>　　玄德拜请孔明曰：「备虽名微德薄，愿先生不弃鄙贱，出山相助。备当拱听明诲。」孔明曰：「亮久乐耕锄，懒于应世，不能奉命。」玄德泣曰：「先生不出，如苍生何？」言毕，泪沾袍袖，衣襟尽湿。孔明见其意什诚，乃曰：「将军既不相弃，愿效犬马之劳。」玄德大喜，遂命关、张入拜，献金帛礼物。孔明固辞不受。玄德曰：「此非聘大贤之礼，但表刘备寸心耳。」孔明方受。于是玄德等在庄中共宿一宵。次日，诸葛均回，孔明嘱付曰：「吾受刘皇叔三顾之恩，不容不出。汝可躬耕于此，勿得荒芜田亩。待我功成之日，即当归隐。」</p>
<p>　　后人有诗叹曰：<br>　　身未升腾思退步，功成应忆去时言。只因先主丁宁后，星落秋风五丈原。</p>
<p>　　又有古风一篇曰：<br>　　高皇手提三尺雪，芒砀白蛇夜流血；平秦灭楚入咸阳，二百年前几断绝。<br>　　大哉光武兴洛阳，传至桓灵又崩裂；献帝迁都幸许昌，纷纷四海生豪杰：<br>　　曹操专权得天时，江东孙氏开鸿业；孤穷玄德走天下，独居新野愁民厄。<br>　　南阳卧龙有大志，腹内雄兵分正奇；只因徐庶临行语，茅庐三顾心相知。<br>　　先生尔时年三九，收拾琴书离陇亩；先取荆州后取川，大展经纶补天手；<br>　　纵横舌上鼓风雷，谈笑胸中换星斗；龙骧虎视安乾坤，万古千秋名不朽！</p>
<p>　　玄德等三人别了诸葛均，与孔明同归新野。玄德待孔明如师，食则同桌，寝则同榻，终日共论天下大事。孔明曰：「曹操于冀州作玄武池以练水军，必有侵江南之意。可密令人过江探听虚实。」玄德从之，使人往江东探听。</p>
<p>　　却说孙权自孙策死后，据住江东，承父兄基业，广纳贤士，开宾馆于吴会，命顾雍、张纮延接四方宾客。连年以来，你我相荐。时有：会稽阚泽，字德润；彭城严峻，字曼才；沛县薛综，字敬文；汝南程秉，字德枢；吴郡朱桓，字休穆；陆绩，字公纪；吴人张温，字惠恕；会稽凌统，字公续；乌程吴粲，字孔休；此数人皆至江东。孙权敬礼甚厚。又得良将数人，乃：汝阳吕蒙，字子明；吴郡陆逊，字伯言；琅琊徐盛，字文向；东郡潘璋，字文珪；庐江丁奉，字承渊。文武诸人，共相辅佐。由此江东称得人之盛。</p>
<p>　　建安七年，曹操破袁绍，遣使往江东，命孙权遣子入朝随驾。权犹豫未决。吴太夫人命周瑜、张昭等面议。张昭曰：「操欲令我遣子入朝，是牵制诸侯之法也。然若不令去，恐其兴兵下江东，势必危矣。」周瑜曰：「将军承父兄遗业，兼六郡之众，兵精粮足，将士用命，有何逼迫而欲送质于人？质一入，不得不与曹氏连和；彼有命召，不得不往；如此，则见制于人也。不如勿遣，徐观其变，别以良策御之。」吴夫人曰：「公瑾之言是也。」权遂从其言，谢使者，不遣子。自此曹操有下江南之意。但正值北方未宁，无暇南征。建安八年十一月，孙权引兵伐黄祖，战于大江之中。祖军败绩。权部将凌操，轻舟当先，杀入夏口，被黄祖部将甘宁一箭射死。凌操子凌统，时年方十五岁，奋力往夺父尸而归。权见风色不利，收军还东吴。</p>
<p>　　却说孙权弟孙翊为丹阳太守。翊性刚好酒，醉后尝鞭挞士卒。丹阳督将妫览，郡丞戴员，二人常有杀翊之心；乃与翊从人边洪结为心腹，共谋杀翊。时诸将县令，皆集丹阳。翊设宴相待。翊妻徐氏美而慧，极善卜易。是日卜一卦，其象大凶，劝翊勿出会客。翊不从，遂与众大会。至晚席散，边洪带刀跟出门外，即抽刀砍死孙翊。妫览、戴员乃归罪边洪，斩之于市。二人乘势掳翊家赀侍妾。妫览见徐氏美貌，乃谓之曰：「吾为汝夫报雠，汝当从我；不从则死。」徐氏曰：「夫死未几，不忍便相从。可待至晦日，设祭除服，然后成亲未迟。」览从之。徐氏乃密召孙翊心腹旧将孙高、傅婴二人入府，泣告曰：「先夫在日，常言二公忠义。今妫、戴二贼，谋杀我夫，只归罪边洪，将我家赀童婢尽皆分去。妫览又欲强占妾身，妾已诈许之，以安其心。二将军可差人星夜报知吴侯，一面设密计以图二贼，雪此雠辱，生死衔恩！」言毕再拜。孙高、傅婴皆泣曰：「我等平日感府君恩遇，今日所以不即死难者，正欲为复雠计耳。夫人所命，敢不效力？」于是密遣心腹使者往报孙权。至晦日，徐氏先召孙、傅二人，伏于密室帏幕之中，然后设祭于堂上。祭毕，即除去孝服，沐浴薰香，浓装艳裹，言笑自若。妫览闻之甚喜。至夜，徐氏遣婢妾请览入府，设席堂中饮酒。饮既醉，徐氏乃邀览入密室。览喜，乘醉而入。徐氏大呼曰：「孙、傅二将军何在？」二人即从帏幕中持刀跃出。妫览措手不及，被傅婴一刀砍倒在地，孙高再复一刀，登时杀死。徐氏复传请戴员赴宴。员入府来，至堂中，亦被孙、傅二将所杀。一面使人诛戮二贼家小，及其余党。徐氏遂重穿孝服，将妫览、戴员首级，祭于孙翊灵前。不一日，孙权自领军马至丹阳，见徐氏已杀妫、戴二贼，乃封孙高、傅婴为牙门将，令守丹阳，取徐氏归家养老。江东人无不称徐氏之德。</p>
<p>　　后人有诗赞曰：<br>　　才节双全世所无，奸回一旦受摧锄。庸臣从贼忠臣死，不及东吴女丈夫。</p>
<p>　　且说东吴各处山贼，尽皆平复。大江之中，有战船七千余只。孙权拜周瑜为大都督，总统江东水陆军马。建安十二年，冬十月，权母吴太夫人病危，召周瑜、张昭二人至，谓曰：「吾本吴人，幼亡父母，与弟吴璟徙居越中。后嫁与孙氏，生四子。长子策，生时，吾梦月入怀；后生次子权，又梦日入怀；卜者云：『梦日月入怀者，其子大贵。』不幸策早丧；今将江东基业付权。望公等同心助之，吾死不朽矣！」又嘱权曰：「汝事子布、公瑾以师傅之礼，不可怠慢。吾妹与我共嫁汝父，则亦汝之母也。吾死之后，事吾妹如事我。汝妹亦当恩养，择佳婿以嫁之。」言讫遂终。孙权哀哭，具丧葬之礼，自不必说。</p>
<p>　　至来年春，孙权商议欲伐黄祖。张昭曰：「居丧未及期年，不可动兵。」周瑜曰：「报雠雪恨，何待期年？」权犹豫未决。适北平都尉吕蒙入见，告权曰：「某把龙湫水口，忽有黄祖部将甘宁来降。某细询之。──宁字兴霸，巴郡临江人也；颇通书史，有气力，好游侠；尝招合亡命，纵横于江湖之中；腰悬铜铃，人听铃声，尽皆避之。又尝以西川锦作帆幔，时人皆称为『锦帆贼』。后悔前非，改行从善，引众投刘表。见表不能成事，即欲来投东吴，却被黄祖留住在夏口。「前东吴破祖时，祖得甘宁之力，救回夏口；乃待宁甚薄。都督苏飞屡荐宁于祖。祖曰：『宁乃劫江之贼，岂可重用？』宁因此怀恨。苏飞知其意，乃置酒馔邀宁到家，谓之曰：『吾荐公数次，奈主公不能用。日月逾迈，人生几何；宜自远图。吾当保公为鄂县长，自作去就之计。』宁因此得过夏口，欲投江东，恐江东恨其救黄祖杀凌操之事。某具言主公求贤若渴，不记旧恨；况各为其主，又何恨焉？宁 然引众渡江，来见主公。乞钧旨定夺。」孙权大喜曰：「吾得兴霸，破黄祖必矣。」遂命吕蒙引甘宁入见。参拜已毕，权曰：「兴霸来此，大获我心，岂有记恨之理？请无怀疑。愿教我以破黄祖之策。」宁曰：「今汉祚日危，曹操终必篡窃。南荆之地，操所必争也。刘表无远虑，其子又愚劣，不能承业传基，明公宜早图之；若迟则操先图之矣。今宜先取黄祖。祖今年老昏迈，务于货利；侵求吏民，人心皆怨；战具不修，军无法律。明公若往攻之，其势必破。既破祖军，鼓行而西，据楚关而图巴、蜀，霸业可定也。」孙权曰：「此金玉之论也！」</p>
<p>　　遂命周瑜为大都督，总水陆军兵；吕蒙为前部先锋；董袭与甘宁为副将；权自领大军十万，征讨黄祖。细作探知，报至江夏。黄祖急聚众商议，令苏飞为大将，陈就、邓龙为先锋，尽起江夏之兵迎敌。陈就邓龙各引一队艨艟截往沔口，艨艟上各设强弓硬弩千余张，将大索系定艨艟于水面上。东吴兵至，艨艟上鼓响，弓弩齐发，兵不敢进，约退数里水面。甘宁谓董袭曰：「事已至此，不得不进。」乃选小船百余只，每船用精兵五十人，二十人撑船，三十人各披衣甲，手执钢刀；不避矢石，直至艨艟傍边，砍断大索，艨艟遂横。甘宁飞上艨艟，将邓龙砍死。陈就弃船而走。吕蒙见了，跳下小船，自举橹棹，直入船队，放火烧船。陈就急待上岸，吕蒙舍命赶到跟前，当胸一刀砍翻。比及苏飞引军于岸上接应时，东吴诸将，一齐上岸，势不可当。祖军大败。苏飞落荒而走，正遇东吴大将潘璋，两马相交，战不数合，被璋生擒过去，径至船中来见孙权。权命左右以槛车囚之，待活捉黄祖，一并诛戮。催动三军，不分昼夜，攻打夏口。</p>
<p>　　正是：只因不用锦帆贼，至令冲开大索船。不知黄祖胜负如何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_037/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_037/" class="post-title-link" itemprop="url">三国演义 - 第037回 司马徽再荐名士 刘玄德三顾草庐</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-02-06 00:00:00" itemprop="dateCreated datePublished" datetime="2000-02-06T00:00:00+08:00">2000-02-06</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第037回 司马徽再荐名士 刘玄德三顾草庐</font></center></p>

<p>　　却说徐庶趱程赴许昌，曹操知徐庶已到，遂命荀彧、程昱等一班谋士往迎之。庶入相府拜见曹操。操曰：「公乃高明之士，何故屈身而事刘备乎？」庶曰：「某幼逃难，流落江湖，偶至新野，遂与玄德交厚，老母在此，幸蒙慈爱，不胜愧感。」操曰：「公今至此，正可晨昏侍奉令堂，吾亦得听清诲矣。」庶拜谢而出。急往见其母，泣拜于堂下。母大惊曰：「汝何故至此？」庶曰：「近于新野事刘豫州，因得母书，故星夜至此。」徐母勃然大怒，拍案骂曰：「辱子飘荡江湖数年，吾以为汝学业有进，何其反不如初也！汝既读书，须知忠孝不能两全。岂不识曹操欺君罔上之贼？刘玄德仁义布于四海，况又汉室之胄，汝既事之，得其主矣。今凭一纸伪书，更不详察，遂弃明投暗，自取恶名，真愚夫也！吾有何面目与汝相见！汝玷辱祖宗，空生于天地间耳！」骂得徐庶拜伏于地，不敢仰视。母自转入屏风后去了。少顷，家人出报曰：「老夫人自缢于梁间。」徐庶慌入救时，母气已绝。</p>
<p>　　后人有《徐母赞》曰：</p>
<p>　　贤哉徐母，流芳千古：守节无亏，于家有补；教子多方，处身自苦；气若丘山，义出肺腑；赞美豫州，毁触魏武；不畏鼎镬，不惧刀斧；唯恐后嗣，玷辱先祖。伏剑同流，断机堪伍；生得其名，死得其所：贤哉徐母，流芳千古！</p>
<p>　　徐庶见母已死，哭绝于地，良久方苏。曹操使人赍礼吊问，又亲往祭奠。徐庶葬母柩于许昌之南原，居丧守墓。凡曹操所赐，庶俱不受。</p>
<p>　　时操欲商议南征。荀彧谏曰：「天寒未可用兵；姑待春暖，方可长驱大进。」操从之，乃引漳河之水作一池，名玄武池，于内教练水军，准备南征。</p>
<p>　　却说玄德正安排礼物，欲往隆中谒诸葛亮，忽人报：「门外有一先生，峨冠博带，道貌非常，特来相探。」玄德曰：「此莫非即孔明否？」遂整衣出迎。视之，乃司马徽也。玄德大喜，请入后堂高坐，拜问曰：「备自别仙颜，日因军务倥偬，有失拜访。今得光降，大慰仰慕之私。」徽曰：「闻徐元直在此，特来一会。」玄德曰：「近因曹操囚其母，徐母遣人驰书唤回许昌去矣。」徽曰：「此中曹操之计矣。吾素闻徐母最贤，虽为操所囚，必不肯驰书召其子；此书必诈也。元直不去，其母尚存；今若去，母必死矣。」玄德惊问其故。徽曰：「徐母高义，必羞见其子也。」玄德曰：「元直临行，荐南阳诸葛亮，其人若何？」徽笑曰：「元直欲去自去便了，何又惹他出来呕心血也？」玄德曰：「先生何出此言？」徽曰：「孔明与博陵崔州平，颍川石广元，汝南孟公威与徐元直四人为密友。此四人务于精纯，惟孔明独观其大略。尝抱膝长吟，而指四人曰：『公等仕进可至刺史，郡守。』众问孔明之志若何。孔明但笑而不答。每常自比管仲、乐毅，其才不可量也。」玄德曰：「何颍川之多贤乎！」徽曰：「昔有殷馗善观天文，尝谓『群星聚于颍分，其地必多贤士。』」时云长在侧曰：「某闻管仲、乐毅乃春秋战国名人，功盖寰宇。孔明自比此二人，毋乃太过？」徽笑曰：「以吾观之，不当比此二人；我欲另以二人比之。」云长问那二人。徽曰：「可比兴周八百年之姜子牙，旺汉四百年之张子房也。」众皆愕然。徽下阶相辞欲行。玄德留之不住。徽出门仰天大笑曰：「卧龙虽得其主，不得其时，惜哉！」言罢，飘然而去。玄德叹曰：「真隐居贤士也！」次日，玄德同关、张并从人等来隆中，遥望山畔数人，荷锄耕于田间，而作歌曰：</p>
<p>　　苍天如圆盖，陆地如棋局。世人黑白分，往来争荣辱。<br>　　荣者自安安，辱者定碌碌。南阳有隐居，高眠卧不足。</p>
<p>　　玄德闻歌，勒马唤农夫问曰：「此歌何人所作？」答曰：「乃卧龙先生所作也。」玄德曰：「卧龙先生住何处？」农夫曰：「自此山之南，一带高冈，乃卧龙冈也。冈前疏林内茅庐中，即诸葛先生高卧之地。」玄德谢之，策马前行。不数里，遥望卧龙冈，果然清景异常。</p>
<p>　　后人有古风一篇，单道卧龙居处，诗曰：</p>
<p>　　襄阳城西二十里，一带高冈枕流水：高冈屈曲压云根，流水潺潺飞石髓；<br>　　势若困龙石上蟠，形如单凤松阴里；柴门半掩闭茅庐，中有高人卧不起。<br>　　修竹交加列翠屏，四时篱落野花馨；床头堆积皆黄卷，座上往来无白丁；<br>　　叩户苍猿时献果，守门老鹤夜听经；囊里名琴藏古锦，壁间宝剑挂七星。<br>　　庐中先生独幽雅，闲来亲自勤耕稼：专待春雷惊梦回，一声长啸安天下。</p>
<p>　　玄德来到庄前，下马亲叩柴门，一童出问。玄德曰：「汉左将军宜城亭侯领豫州牧皇叔刘备特来拜见先生。」童子曰：「我记不得许多名字。」玄德曰：「你只说刘备来访。」童子曰： 「先生今早少出。」玄德曰：「何处去了？」童子曰：「踪迹不定，不知何处去了。」玄德曰：「几时归？」童子曰：「归期亦不定，或三五日，或十数日。」玄德惆怅不已。张飞曰：「既不见，自归去罢了。」玄德曰：「且待片时。」云长曰：「不如且归，再使人来探听。」玄德从其言，嘱咐童子：「如先生回，可言刘备拜访。」</p>
<p>　　遂上马，行数里，勒马回观隆中景物，果然山不高而秀雅，水不深而澄清；地不广而平坦，林不大而茂盛；猿鹤相亲，松篁交翠；观之不已。忽见一人，容貌轩昂，丰姿俊爽，头戴逍遥巾，身穿皂布袍，杖藜从山僻小路而来。玄德曰：「此必卧龙先生也。」急下马向前施礼，问曰：「先生非卧龙否？」其人曰：「将军是谁？」玄德曰：「刘备也。」其人曰：「吾非孔明，乃孔明之友，博陵崔州平也。」玄德曰：「久闻大名，幸得相遇。乞即席地权坐，请教一言。」二人对坐于林间石上，关、张侍立于侧。州平曰：「将军何故欲见孔明？」玄德曰：「方今天下大乱，四方云扰，欲见孔明，求安邦定国之策耳。」州平笑曰：「公以定乱为主，虽是仁心，但自古以来，治乱无常：自高祖斩蛇起义，诛无道秦，是由乱而入治也；至哀、平之世二百年，太平日久，王莽篡逆，又由治而入乱；光武中兴，重整基业，复由乱而入治；至今二百年，民安已久，故干戈又复四起，此正由治入乱之时，未可猝定也。将军欲使孔明斡旋天地，补缀乾坤，恐不易为，徒费心力耳。岂不闻『顺天者逸，逆天者劳』；『数之所在，理不得而夺之；命之所在，人不得而强之乎？」玄德曰：「先生所言，诚为高见。但备身为汉胄，合当匡扶汉室，何敢委之数与命？」州平曰：「山野之夫，不足与论天下事，适承明问，故妄言之。」玄德曰：「蒙先生见教，但不知孔明往何处去了？州平曰：「我亦欲访之，正不知其何往。」玄德曰：「请先生同至敝县，若何？」州平曰：「愚性颇乐闲散，无意功名久矣；容他日再见。」言讫，长揖而去。玄德与关、张上马而行。张飞曰：「孔明又访不着，却遇此腐儒，闲谈许久！」玄德曰：「此亦隐者之言也。」</p>
<p>　　三人回至新野，过了数日，玄德使人探听孔明。回报曰：「卧龙先生已回矣。」玄德便教备马。张飞曰：「量一村夫，何必哥哥自去？可使人唤来便了。」玄德叱曰：「汝岂不闻孟子云：『欲见贤而不以其道，犹欲其入而闭之门也。』孔明当世大贤，岂可召乎？」遂上马再往访孔明。关、张亦乘马相随。时值隆冬，天气严寒，彤云密布。行不数里，忽然朔风凛凛，瑞雪霏霏；山如玉簇，林似银妆。张飞曰：「天寒地冻，尚不用兵，岂宜远见无益之人乎？不如回新野以避风雪。」玄德曰：「吾正欲使孔明知我殷勤之意。如弟辈怕冷，可先回去。」飞曰：「死且不怕，岂怕冷乎？但恐哥哥空劳神思。」玄德曰：「勿多言，只相随同去。」将近茅庐，忽闻路旁酒店中有人作歌。玄德立马听之。其歌曰：</p>
<p>　　壮士功名尚未成，呜呼久不遇阳春。君不见：东海老叟辞荆榛，后车遂与文王亲；<br>　　八百诸侯不期会，白鱼入舟涉孟津；牧野一战血流杵，鹰扬伟烈冠武臣？<br>　　又不见：高阳酒徒起草中，长揖芒砀隆准公？高谈王霸惊人耳，辍洗延坐钦英风；<br>　　东下齐城七十二，天下无人能继踪？两人非际圣天子，至今谁复识英雄？</p>
<p>　　歌罢，又有一人击桌而歌。其歌曰：</p>
<p>　　吾皇提剑清寰海，创业垂基四百载。桓灵季业火德衰，奸臣贼子调鼎鼐。<br>　　青蛇飞下御座旁，又见妖虹降玉堂。群盗四方如蚁聚，奸雄百辈皆鹰扬。<br>　　吾侪长啸空拍手，闷来村店饮村酒，犹善其身尽日安，何须千古名不朽？</p>
<p>　　二人歌罢，抚掌大笑。玄德曰：「卧龙其在此间乎？」遂下马入店。见二人凭桌对饮，上首者白面长须，下首者清奇古貌。玄德揖而问曰：「二公谁是卧龙先生？」长须者曰：「公何人？欲寻卧龙何干？」玄德曰：「某乃刘备也。欲访先生，求济世安民之术。」长须者曰：「我等非卧龙，皆卧龙之友也：吾乃颍川石广元；此位是汝南孟公威。」玄德喜曰：「备久闻二公大名，幸得邂逅。今有随行马匹在此，敢请二公同往卧龙庄上一谈。」广元曰：「吾等皆山野慵懒之徒，不省治国安民之事，不劳下问。明公请自上马，寻访卧龙。」</p>
<p>　　玄德乃辞二人，上马投卧龙冈来；到庄前下马，扣门问童子曰：「先生今日在庄否？」童子曰：「现在堂上读书。」玄德大喜，遂跟童子而入。至中门，只见门上大书一联云：「淡泊以明志，宁静而致远。」玄德正看间，忽闻吟咏之声，乃立于门侧窥之，见草堂之上，一少年拥炉抱膝，歌曰：</p>
<p>　　凤翱翔于千仞兮，非梧不栖；士伏处于一方兮，非主不依。<br>　　乐躬耕于陇亩兮，吾爱吾庐；聊寄傲于琴书兮，以待天时。</p>
<p>　　玄德待其歌罢，上草堂施礼曰：「备久慕先生，无缘拜会。因昨徐元直称荐，敬至仙庄，不遇空回。今特冒风雪而来，得瞻道貌，实为万幸！」那少年慌忙答礼曰：「将军莫非刘豫州，欲见家兄否？」玄德惊讶曰：「先生又非卧龙耶？」少年曰：「某乃卧龙之弟诸葛均也。愚兄弟三人。长兄诸葛瑾，现在江东孙仲谋处为幕宾。孔明乃二家兄。」玄德曰：「卧龙今在家否？」均曰：「昨为崔州平相约，出外闲游去矣。」玄德曰：「何处闲游？」均曰：「或驾小舟，游于江湖之中；或访僧道于山岭之上；或寻朋友于村落之间；或乐琴棋于洞府之内；往来莫测，不知去所。」玄德曰：「刘备直如此缘分浅薄，两番不遇大贤！」均曰：「少坐献茶。」张飞曰：「那先生既不在，请哥哥上马。」玄德曰：「我既到此间，如何无一语而回？」因问诸葛均曰：「令兄卧龙先生熟谙韬略，日看兵书，可得闻乎？」均曰：「不知。」张飞曰：「问他则甚！风雪甚紧，不如早归。」玄德叱止之。均曰：「家兄不在，不敢久留车骑；容日却来回礼。」玄德曰：「岂敢望先生枉驾。数日之内，备当再至。愿借纸笔作一书，留达令兄，以表刘备殷勤之意。」均遂进文房四宝。玄德呵开冻墨，拂展云笺，写书曰：</p>
<p>　　备久慕高明，两次晋谒，不遇空回，惆怅何似！窃念备汉朝苗裔，滥叨名爵，伏睹朝廷陵替，纲纪崩摧，群雄乱国，恶党欺君，备心胆俱裂。虽有匡济之诚，实乏经纶之策。仰望先生仁慈忠义，慨然展吕望之大才，施子房之鸿略，天下幸甚！社稷幸甚！先此布达，再容斋戒薰沐，特拜尊颜，面倾鄙悃。统希鉴原！</p>
<p>　　玄德写罢，递与诸葛均收了，拜辞出门。均送出玄德，再三殷勤致意而别。方上马欲行，忽见童子招手篱外叫曰：「老先生来也。」玄德视之，见小桥之西，一人暖帽遮头，狐裘蔽体，骑着一驴，后随一青衣小童，携一葫芦酒，踏雪而来﹔转过小桥，口吟诗一首。诗曰：</p>
<p>　　一夜北风寒，万里彤云厚。<br>　　长空雪乱飘，改尽江山旧。<br>　　仰面观太虚，疑是玉龙斗。<br>　　纷纷鳞甲飞，顷刻遍宇宙。<br>　　骑驴过小桥，独叹梅花瘦。</p>
<p>　　玄德闻歌曰：「此真卧龙矣！」滚鞍下马，向前施礼曰：「先生冒寒不易。刘备等候久矣。」那人慌忙下驴答礼。诸葛均在后曰：「此非卧龙家兄，乃家兄岳父黄承彦也。」玄德曰：「适间所吟之句，极其高妙。」承彦曰：「老夫在小婿家观梁父吟，记得这一篇。适过小桥，偶见篱落间梅花，故感而诵之。不期为尊客所闻。」玄德曰：「曾见令婿否？」承彦曰：「便是老夫也来看他。」玄德闻言，辞别承彦上马而归。正值风雪又大，回望卧龙冈，悒怏不已。</p>
<p>　　后人有诗单道玄德风雪访孔明。诗曰：</p>
<p>　　一天风雪访贤良，不遇空回意感伤。冻合溪桥山石滑，寒侵鞍马路途长。<br>　　当头片片梨花落，扑面纷纷柳絮狂。回首停鞭遥望处，烂银堆满卧龙冈。</p>
<p>　　玄德回新野之后，光阴茬苒，又早新春。乃令卜者揲蓍，选择吉期，斋戒三日，薰沐更衣，再往卧龙冈谒孔明。关、张闻之不悦，遂一齐入谏玄德。</p>
<p>　　正是：高贤未服英雄志，屈节偏生杰士疑。未知其言若何，下文便晓。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_036/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_036/" class="post-title-link" itemprop="url">三国演义 - 第036回 玄德用计袭樊城 元直走马荐诸葛</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-02-05 00:00:00" itemprop="dateCreated datePublished" datetime="2000-02-05T00:00:00+08:00">2000-02-05</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第036回 玄德用计袭樊城 元直走马荐诸葛</font></center></p>

<p>　　却说曹仁忿怒，遂大起本部之兵，星夜渡河，意欲踏平新野。</p>
<p>　　且说单福得胜回县，谓玄德曰：「曹仁屯兵樊城，今知二将被诛，必起大军来战。」玄德曰：「当何以迎之？」福曰：「彼若尽提兵而来，樊城空虚，可乘间袭之。」玄德问计。福附耳低言如此如此。玄德大喜，预先准备已定。忽报马报说：「曹仁引大军渡河来了。」单福曰：「果不出吾之料。」遂请玄德出军迎敌。两阵对圆，赵云出马唤彼将答话。曹仁命李典出阵，与赵云交锋。约战十数合，李典料敌不过，拨马回阵。云纵马追赶，两翼军射住，遂各罢兵归寨。李典回见曹仁，言：「彼军精锐，不可轻敌，不如回樊城。」曹仁大怒曰：「汝未出军时，已慢吾军心；今又卖阵，罪当斩首！」便喝刀斧手推出李典要斩；众将苦告方免。乃调李典领后军，仁自引兵为前部。次日鸣鼓进军，布成一个阵势，使人问玄德曰：「识吾阵势？」单福便上高处观望毕，谓玄德曰：「此『八门金锁阵』也。八门者：休、生、伤、杜、景、死、惊、开。如从生门、景门、开门而入则吉；从伤门、惊门、休门而入则伤；从杜门、死门而人则亡。今八门虽布得整齐，只是中间通欠主持。如从东南角上生门击人，往正西景门而出，其阵必乱。」玄德传令，教军士把住阵角，命赵云引五百军从东南而入，径往西出。云得令，挺枪跃马，引兵径径投东南角上呐喊，杀入中军。曹仁便投北走。云不追赶，却突出西门，又从西杀转东南角上来。曹仁军大乱。玄德麾军冲击，曹兵大败而退。单福命休追赶，收军自回。</p>
<p>　　却说曹仁输了一阵，方信李典之言；因复请典商议，言：「刘备军中必有能者，吾阵竟为所破。」李典曰：「吾虽在此，甚忧樊城。」曹仁曰：「今晚去劫寨。如得胜，再作计议﹔如不胜，便退军回樊城。」李典曰：「不可。刘备必有准备。」仁曰：「若如此多疑，何以用兵！」遂不听李典之言。自引军为前队，使李典为后应，当夜二更劫寨。</p>
<p>　　却说单福正与玄德在寨中议事，忽信风骤起。福曰：「今夜曹仁必来劫寨。」玄德曰：「何以敌之？」福笑曰：「吾已预算定了。」遂密密分拨已毕。至二更，曹仁兵将近寨，只见寨中四围火起，烧着寨栅。曹仁知有准备，急令退军。赵云掩杀将来。仁不及收兵回寨，急望北河而走；将到河边，才欲寻船渡河，岸上一彪军杀到，为首大将，乃张飞也。曹仁死战，李典保护曹仁下船渡河。曹军大半淹死水中。曹仁渡过河面，上岸奔至樊城，令人叫门，只见城上一声鼓响，一将引军而出，大喝曰：「吾已取樊城多时矣！」众惊视之，乃关云长也。仁大惊，拨马便走。云长追杀过来。曹仁又折了好些军马，星夜投许昌。于路打听，方知有单福为军师，设谋定计。</p>
<p>　　不说曹仁败回许昌。且说玄德大获全胜，引军入樊城，县令刘泌出迎。玄德安民已定。那刘泌乃长沙人，亦汉室宗亲，遂请玄德到家，设宴相待。只见一人侍立于侧。玄德视其人器宇轩昂，因问泌曰：「此何人？」泌曰：「此吾之甥寇封，本罗寇氏之子也；因父母双亡，故依于此。」玄德爱之，欲嗣为义子。刘泌欣然从之，遂使寇封拜玄德为父，改名刘封。玄德带回，令拜云长、翼德为叔。云长曰：「兄长既有子，何必用螟蛉？后必生乱。」玄德曰：「吾待之如子，彼必事吾如父，何乱之有！」云长不悦。玄德与单福计议，令赵云引一千军守樊城。玄德领众自回新野。</p>
<p>　　却说曹仁与李典回许都，见曹操，泣拜于地请罪，具言损将折兵之事。操曰：「胜负乃军家之常。但不知谁为刘备画策？」曹仁言是单福之计。操曰：「单福何人也？」程昱笑曰：「此非单福也。此人幼好学击剑；中平末年，尝为人报雠杀人，披发涂面而走，为吏所获；问其姓名不答，吏乃缚于车上，击鼓行于市，今市人识之，虽有识者不敢言；而同伴窃解救之。乃更姓名而逃，折节向学，遍访名师；尝与司马徽谈论。此人乃颍川徐庶，字元直；单福乃其托名耳。」操曰：「徐庶之才，比君何如？」昱曰：「十倍于昱。 」操曰：「惜乎贤士归于刘备。羽翼成矣！奈何？」昱曰：「徐庶虽在彼，丞相要用，召来不难。」操曰：「安得彼来归？」昱曰： 「徐庶为人至孝。幼丧其父，止有老母在堂。现今其弟徐康已亡，老母无人侍养。丞相可使人赚其母至许昌，令作书召其子，则徐庶必至矣。」</p>
<p>　　操大喜，使人星夜前去取徐庶母。不一日，取至，操厚待之，因谓之曰：「闻令嗣徐元直，乃天下奇才也。今在新野，助逆臣刘备，背叛朝廷，正犹美玉落于污泥之中，诚为可惜。今烦老母作书，唤回许都，吾于天子之前保奏，必有重赏。」遂命左右捧过文房四宝，令徐母作书。徐母曰：「刘备何如人也？」操曰：「沛郡小辈，妄称皇叔，全无信义，所谓外君子而内小人者也。」徐母厉声曰：「汝何虚诳之甚也！吾久闻玄德乃中山靖王之后，孝景皇帝阁下玄孙，屈身下士，恭己待人，仁声素着。世之黄童、白叟、牧子、樵夫皆知其名。真当世之英雄也。吾儿辅之，得其主矣。汝虽托名汉相，实为汉贼。乃反以玄德为逆臣，欲使吾儿背明投暗，岂不自耻乎！」「言讫，取石砚便打曹操。操大怒，叱武士执徐母出，将斩之。程昱急止之，入谏操曰：「徐母触忤丞相者，欲求死也。丞相若杀之，则招不义之名，而成徐母之德。徐母既死，徐庶必死心助刘备以报雠矣；不如留之，使徐庶身心两处，纵使助刘备，亦不尽力也。且留得徐母在，昱自有计赚徐庶至此，以辅丞相。」操然其言，遂不杀徐母，送于别室养之。程昱日往问候，诈言曾与徐庶结为兄弟，待徐母如亲母；时常馈送物件，必具手启。徐母因亦作手启答之。程昱赚得徐母笔迹，乃仿其字体，诈修家书一封，差一心腹人，持书径奔新野县，寻问单福行幕。军士引见徐庶。庶知母有家书至，急唤入问之。来人曰：「某乃馆下走卒，奉老夫人言语，有书附达。」庶拆封视之。书曰：</p>
<p>　　近汝弟康丧，举目无亲。正悲凄间，不期曹丞相使人赚至许昌，言汝背反，下我于缧绁，赖程昱等救免。若得汝来降，能免我死。如书到日，可念劬劳之恩，星夜前来，以全孝道；然后徐图归耕故园，免遭大祸。吾今命若悬丝，专望救援！更不多嘱。</p>
<p>　　徐庶览毕，泪如泉涌。持书来见玄德曰：「某本颍川徐庶，字元直；为因逃难，更名单福。前闻刘景升招贤纳士，特往见之；及与论事，方知是无用之人；故作书别之，夤夜至司水镜庄上，诉说其事。水镜深责庶不识主，因说刘豫州在此，何不事之？庶故作狂歌于市以动使君；幸蒙不弃，即赐重用。争奈老母今被曹操奸计，赚至许昌囚禁，将欲加害。老母手书来唤，庶不容不去。非不欲效犬马之劳，以报使君；奈慈亲被执，不得尽力。今当告归，容图后会。」玄德闻言大哭曰：「子母乃天性之亲，元直无以备为念。待与老夫人相见之后，或者再得奉教。」徐庶便拜谢欲行。玄德曰：「乞再聚一宵，来日饯行。」孙乾密谓玄德曰：「元直天下奇才，久在新野，尽知我军中虚实。今若使归曹操，必然重用，我其危矣。主公宜苦留之，切勿放去。操见元直不去，必斩其母。元直知母死，必为母报雠。力攻曹操也。」玄德曰：「不可。使人杀其母，而吾用其子，不仁也；留之不使去，以绝其子母之道，不义也。吾宁死，不为不仁不义之事。」众皆感叹。</p>
<p>　　玄德请徐庶饮酒，庶曰：「今闻老母被囚，虽金波玉液不能下咽矣。」玄德曰：「备闻公将去，如失左右手，虽龙肝凤髓，亦不甘味。」二人相对而泣，坐以待旦。诸将已于郭外安排筵席饯行。玄德与徐庶并马出城，至长亭，下马相辞。玄德举杯谓徐庶曰：「备分浅缘薄，不能与先生相聚，望先生善事新主，以成功名。」庶泣曰：「某才微智浅，深荷使君重用。今不幸半途而别，实为老母故也。纵使曹操相逼，庶亦终身不设一谋。」玄德曰：「先生既去，刘备亦将远遁山林矣。」庶曰：「某所以与使君共图王霸之业者，恃此方寸耳；今以老母之故，方寸乱矣，纵使在此，无益于事。使君宜别求高贤辅佐，共图大业，何便灰心如此？ 」玄德曰：「天下高贤，无有出先生右者。」庶曰：「某樗栎庸材，何敢当此重誉。」临别，又顾谓诸将曰：「愿诸公善事使君，以图名垂竹帛，功标青史，切勿效庶之无始终也。」诸将无不伤感。玄德不忍相离，送了一程，又送一程。庶辞曰：「不劳使君远送，庶就此告别。」玄德就马上执庶之手曰：「先生此去，天各一方，未知相会却在何日！」说罢，泪如雨下。庶亦涕泣而别。玄德立马于林畔，看徐庶乘马与从者匆匆而去。玄德哭曰：「元直去矣！吾将奈何？」凝泪而望，却被一树林隔断。玄德以鞭指曰：「吾欲尽伐此处树木。」众问何故。玄德曰：「因阻吾望徐元直之目也。」</p>
<p>　　正望间，忽见徐庶拍马而回。玄德曰：「元直复回，莫非无去意乎？」遂欣然拍马向前迎问曰：「先生此回，必有主意。」庶勒马谓玄德曰：「某因心绪如麻，忘却一语：此间有一奇士，只在襄阳城外二十里隆中。使君何不求之？」玄德曰：「敢烦元直为备请来相见。」庶曰：「此人不可屈致，使君可亲往求之。若得此人，无异周得吕望，汉得张良也。」玄德曰：「此人比先生才德何如？」庶曰：「以某比之，譬犹驽马并麒麟、寒鸦配鸾凤耳。此人每尝自比管仲、乐毅；以吾观之，管、乐殆不及此人。此人有经天纬地之才，盖天下一人也！」玄德喜曰：「愿闻此人姓名。」庶曰：「此人乃琅琊阳都人，复姓诸葛，名亮，字孔明，乃汉司隶校尉诸葛丰之后。其父名珪，字子贡，为泰山郡丞，早卒；亮从其叔玄。玄与荆州刘景升有旧，因往依之，遂家于襄阳。后玄卒，亮与弟诸葛 躬耕于南阳。尝好为梁父吟。所居之地有一冈，名卧龙冈，因自号为『卧龙先生』。此人乃绝代奇才。使君急宜枉驾见之。若此人肯相辅佐，何愁天下不定乎？」玄德曰：「昔水镜先生曾为备言：『伏龙、凤雏，两人得一，可安天下。』今所云莫非即伏龙、凤雏乎？」庶曰：「凤雏乃襄阳庞统也。伏龙正是诸葛孔明。」玄德踊跃曰：「今日方知伏龙、凤雏之语。何期大贤只在目前。非先生言，备有眼如盲也！」</p>
<p>　　后人有赞徐庶走马荐诸葛诗曰：</p>
<p>　　痛恨高贤不再逢，临岐泣别两情浓。片言却似春雷震，能使南阳起卧龙。</p>
<p>　　徐庶荐了孔明，再别玄德，策马而去。玄德闻徐庶之语，方悟司马德操之言，似醉方醒，如梦初觉。引众将回至新野，便具厚币，同关、张前去南阳请孔明。</p>
<p>　　且说徐庶既别玄德，感其留恋之情，恐孔明不肯出山辅之，遂乘马直至卧龙冈下，入草庐见孔明。孔明问其来意。庶曰：「庶本欲事刘豫州，奈老母为曹操所囚，驰书来召，只得舍之而往。临行时，将公荐与玄德。玄德即日将来奉谒，望公勿推阻，即展平生之大才以辅之，幸甚。」孔明闻言作色曰：「君以我为享祭之牺牲乎？」说罢，拂袖而入。庶羞惭而退，上马趱程，赴许昌见母。</p>
<p>　　正是：嘱友一言因爱主，赴家千里为思亲。未知后事若何，下文便见。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_035/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_035/" class="post-title-link" itemprop="url">三国演义 - 第035回 玄德南漳逢隐沧 单福新野遇英主</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-02-04 00:00:00" itemprop="dateCreated datePublished" datetime="2000-02-04T00:00:00+08:00">2000-02-04</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第035回 玄德南漳逢隐沧 单福新野遇英主</font></center></p>

<p>　　却说蔡瑁方欲回城，赵云引军赶出城来。原来赵云正饮酒间，忽见人马动，急入内观之，席上不见了玄德。云大惊，出投馆舍，听得人说：「蔡瑁引军望西赶去了。」云火急绰枪上马，引着原带来三百军，奔出西门，正迎着蔡瑁，急问曰：「吾主何在？」瑁曰：「使君逃席而去，不知何往。」赵云是谨细之人，不肯造次，即策马前行；遥望大溪，别无去路，乃复回马，喝问蔡瑁曰：「汝请吾主赴宴，何故引着军马追来？」瑁曰：「九郡四十二州县官僚俱在此，吾为上将，岂可不防护？」云曰：「汝逼吾主何去了？」瑁曰：「闻使君匹马出西门，到此却又不见。」云惊疑不定，直来溪边看时，只见隔岸一带水迹。云暗忖曰：「难道连马跳过了溪去？」令三百军四散观望，并不见踪迹。云再回马时，蔡瑁已入城去了。云乃拿守门军士追问，皆说：「刘使君飞马出西门而去。」云再欲入城？又恐有埋伏，遂急引军归新野。</p>
<p>　　却说玄德跃马过溪，似醉如痴；想：「此阔涧一跃而过，岂非天意！」迤逦望南漳策马而行，日将沉西。正行之间，见一牧童跨于牛背上，口吹短笛而来。玄德叹曰：「吾不如也！」遂立马观之。牧童亦停牛罢笛，熟视玄德，曰：「将军莫非破黄巾刘玄德否？」玄德惊问曰：「汝乃村僻小童，何以知吾姓字？」牧童曰：「我本不知，因常侍师父，有客到日，多曾说有一刘玄德，身长七尺五寸，垂手过膝，目能自顾其耳，乃当世之英雄，今观将军如此模样，想必是也。」玄德曰：「汝师何人也？」牧童曰：「吾师复姓司马，名徽，字德操，颍川人也。道号『水镜先生』。」玄德曰：「汝师与谁为友？」小童曰：「与襄阳庞德公、庞统为友。」玄德曰：「庞德公乃庞统何人？」童子曰：「叔姪也。庞德公字山民，长俺师父十岁；庞统字士元，少俺师父五岁。一日，我师父在树上采桑，适庞统来相访，坐于树下，共相议论，终日不倦。吾师甚爱庞统，呼之为弟。」玄德曰：「汝师今居何处？」牧童遥指曰：「前面林中，便是庄院。」玄德曰：「正是刘玄德。汝可引我去拜见你师父。」</p>
<p>　　童子便引玄德。行二里余，到庄前下马，入至中门，忽闻琴声甚美。玄德教童子且休通报，侧耳听之，琴声忽住而不弹。一人笑而出曰：「琴韵清幽，音中忽起高抗之调。必有英雄窃听。」童子指谓玄德曰：「此即吾师水镜先生也。」玄德视其人，松形鹤骨，器宇不凡。慌忙进前施礼，衣襟尚湿。水镜曰：「公今日幸免大难！」玄德惊讶不已。小童曰：「此刘玄德也。」水镜请入草堂，分宾主坐定。玄德见架上满堆书卷，窗外盛栽松竹，横琴于石床之上，清气飘然。水镜问曰：「明公何来？」玄德曰：「偶尔经由此地，因小童相指，得拜尊颜，不胜欣幸！」水镜笑曰：「公不必隐讳。公今必逃难至此。」玄德遂以襄阳一事告之。水镜曰：「吾观公气色，已知之矣。」因问玄德曰：「吾久闻明公大名，何故至今犹落魄不偶耶？」玄德曰：「命途多蹇，所以至此。」水镜曰：「不然；盖因将军左右不得其人耳。」玄德曰：「备虽不才，文有孙乾、糜竺、简雍之辈，武有关、张、赵云之流，竭忠相辅，颇赖其力。」水镜曰：「关、张、赵云，皆万人敌，惜无善用之之人。若孙乾、糜竺辈，乃白面书生，非经纶济世之才也。」玄德曰：「备亦尝侧身以求山谷之遗贤，奈未遇其人何！」水镜曰：「岂不闻孔子云：『十室之邑，必有忠信。』何谓无人。」玄德曰：「备愚昧不识，愿赐指教。」水镜曰：「公闻荆、襄诸郡小儿谣言乎？其谣曰：『八九年间始欲衰，至十三年无孑遗。到头天命有所归，泥中蟠龙向天飞。』此谣始于建安初：建安八年，刘景升丧却前妻，便生家乱，此所谓 始欲衰』也；『无孑遗者』，不久则景升将逝，文武零落无孑遗矣；『天命有归』，『龙向天飞』，盖应在将军也。」玄德闻言惊谢曰：「备安敢当此？」水镜曰：「今天下之奇才，尽在于此，公当往求之。」玄德急问曰：「奇才安在？果系何人？」水镜曰：「伏龙、凤雏，两人得一，可安天下。」玄德曰：「伏龙、凤雏何人也？」水镜抚掌大笑曰：「好！好！」玄德再问时，水镜曰：「天色已晚，将军可于此暂宿一宵，明日当言之。」即命小童具饮馔相待，马牵入后院喂养。</p>
<p>　　玄德饮膳毕，即宿于草堂之侧。玄德因思水镜之言，寝不成寐。约至更深，忽听一人叩门而入，水镜曰：「元直何来？」玄德起床密听之，闻其人答曰：「久闻刘景升善善惡惡，特往谒之。及至相见，徒有虚名，盖善善而不能用，惡惡而不能去者也。故遗书别之，而来至此。」水镜曰：「公怀王佐之才，宜择人而事，奈何轻身往见景升乎？且英雄豪杰，只在眼前，公自不识耳。」其人曰：「先生之言是也。」玄德闻之大喜，暗忖此人必是伏龙、凤雏，即欲出见，又恐造次。</p>
<p>　　候至天晓，玄德求见水镜，问曰：「昨夜来者是谁？」水镜曰：「此吾友也。」玄德求与相见。水镜曰：「此人欲往投明主，已到他处去了。」玄德请问其姓名。水镜笑曰：「好！好！」玄德再问：「伏龙、凤雏，果系何人？」水镜亦只笑曰：「好！好！」玄德拜请水镜出山相助，同扶汉室。水镜曰：「山野闲散之人，不堪世用。自有胜吾十倍者来助公，公宜访之。」正谈论间，忽闻庄外人喊马嘶，小童来报：「有一将军，引数百人到庄来也。」玄德大惊，急出视之，乃赵云也。玄德大喜。云下马入见曰：「某夜来回县，寻不见主公，连夜跟问到此。主公可作速回县。只恐有人来县中厮杀。」玄德辞了水镜，与赵云上马，投新野来。行不数里，一彪人马来到，视之，乃云长、翼德也。相见大喜。玄德诉说跃马檀溪之事，共相嗟讶。</p>
<p>　　到县中，与孙乾等商议。干曰：「可先致书于景升，诉告此事。」玄德从其言，即令孙乾赍书至荆州。刘表唤入问曰：「吾请玄德襄阳赴会，缘何逃席而去？」孙乾呈上书札，具言蔡瑁设谋相害，赖跃马檀溪得脱。表大怒，急唤蔡瑁责骂曰：「汝焉敢害吾弟！」命推出斩之。蔡夫人出，哭求免死，表怒犹未息。孙乾告曰：「若杀蔡瑁，恐皇叔不能安居于此矣。」表乃责而释之，使长子刘琦同孙乾至玄德处请罪。琦奉命赴新野，玄德接着，设宴相待。酒酣，琦忽然堕泪。玄德问其故。琦曰：「继母蔡氏，常怀谋害之心；姪无计免祸，幸叔父指教。」玄德劝以「小心尽孝，自然无祸」。次日，琦泣别。玄德乘马送琦出郭，因指马谓琦曰：「若非此马，吾已为泉下之人矣。」琦曰：「此非马之力，乃叔父之洪福也。」说罢。相别。刘琦涕泣而去。</p>
<p>　　玄德回马入城，忽见市上一人，葛巾布袍，皂绦乌履，长歌而来。歌曰：</p>
<p>　　天地反覆兮，火欲殂；大厦将崩兮，一木难扶。山谷有贤兮，欲投明主；明主求贤兮，却不知吾。</p>
<p>　　玄德闻歌，暗思：「此人莫非水镜所言伏龙、凤雏乎？」遂下马相见，邀入县衙。问其姓名，答曰：「某乃颍上人也，姓单，名福。久闻使君纳士招贤，欲来投托，未敢辄造；故行歌于市，以动尊听耳。」玄德大喜，待为上宾。单福曰：「适使君所乘之马，再乞一观。」玄德命去鞍牵于堂下。单福曰：「此非的卢马乎？虽是千里马，却只妨主，不可乘也。」玄德曰：「已应之矣。」遂具言跃檀溪之事。福曰：「此乃救主，非妨主也；终必妨一主。某有一法可禳。玄德曰：「愿闻禳法。」福曰：「公意中有雠怨之人，可将此马赐之；待妨过了此人，然后乘之，自然无事。」玄德闻言变色曰：「公初至此，不教吾以正道，便教作利己妨人之事，备不敢闻教。」福笑谢曰：「向闻使君仁德，未敢便信，故以此言相试耳。」玄德亦改容起谢曰：「备安能有仁德及人，惟先生教之。」福曰：「吾自颍上来此，闻新野之人歌曰『新野牧，刘皇叔；自到此，民丰足。』可见使君之仁德及人也。」玄德乃拜单福为军师，调练本部人马。</p>
<p>　　却说曹操自冀州回许都，常有取荆州之意，特差曹仁、李典并降将吕旷、吕翔等领兵三万，屯樊城，虎视荆、襄，就探看虚实。时吕旷、吕翔禀曹仁曰：「今刘备屯兵新野，招军买马，积草储粮，其志不小，不可不早图之。吾二人自降丞相之后，未有寸功，愿请精兵五千，取刘备之头，以献丞相。」曹仁大喜，与二吕兵五千，前往新野厮杀。探马飞报玄德。玄德请单福商议。福曰：「既有敌兵，不可令其入境。可使关公引一军从左而出，以敌来军中路；张飞引一军从右而出，以敌来军后路；公自引赵云出兵前路相迎；敌可破矣。」玄德从其言，即差关、张二人去讫；然后与单福、赵云等，共引二千人马出关相迎。行不数里，只见山后尘头大起，吕旷、吕翔引军来到。两边各射住阵角。玄德出马于旗门下，大呼曰：「来者何人，敢犯吾境？」吕旷出马曰：「吾乃大将吕旷也。奉丞相命，特来擒汝！」玄德大怒，使赵云出马。二将交战，不数合，赵云一枪刺吕旷于马下。玄德麾军掩杀，吕翔抵敌不住，引军便走。正行间，路傍一军突出，为首大将，乃关云长也﹔冲杀一阵，吕翔折兵大半，夺路走脱。行不到十里，又一军拦住去路，为首大将，挺矛大叫：「张翼德在此！」直取吕翔。翔措手不及，被张飞一矛刺中，翻身落马而死。余众四散奔走。玄德合军追赶，大半多被擒获。玄德班师回县，重待单福，稿赏三军。</p>
<p>　　却说败军回见曹仁，报说：「二吕被杀，军士多被活捉。」曹仁大惊，与李典商议。典曰：「二将欺敌而亡，今只宜按兵不动，申报丞相，起大兵来征剿，乃为上策。」仁曰：「不然。今二将阵亡，死折许多军马，此雠不可不急报。量新野弹丸之地，何劳丞相大军？」典曰：「刘备人杰也，不可轻视。」仁曰：「公何怯也！」典曰：「兵法云：『知彼知己，百战百胜。』某非怯战，但恐不能必胜耳。」仁怒曰：「公怀二心耶？吾必欲生擒刘备！」典曰：「将军若去，某守樊城。」仁曰：「汝若不同去，真怀二心矣！」典不得已，只得与曹仁点起二万五千军马，渡河投新野而来。</p>
<p>　　正是：偏裨既有舆尸辱，主将重兴雪耻兵。未知胜负何如，且听下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




  <nav class="pagination">
    <a class="extend prev" rel="prev" title="上一页" aria-label="上一页" href="/page/59/"><i class="fa fa-angle-left"></i></a><a class="page-number" href="/">1</a><span class="space">&hellip;</span><a class="page-number" href="/page/59/">59</a><span class="page-number current">60</span><a class="page-number" href="/page/61/">61</a><a class="page-number" href="/page/62/">62</a><a class="extend next" rel="next" title="下一页" aria-label="下一页" href="/page/61/"><i class="fa fa-angle-right"></i></a>
  </nav>

</div>
  </main>

  <footer class="footer">
    <div class="footer-inner">


<div class="copyright">
  &copy; 
  <span itemprop="copyrightYear">2024</span>
  <span class="with-love">
    <i class="fa fa-heart"></i>
  </span>
  <span class="author" itemprop="copyrightHolder">得月庵主人</span>
</div>

    </div>
  </footer>

  
  <div class="back-to-top" role="button" aria-label="返回顶部">
    <i class="fa fa-arrow-up fa-lg"></i>
    <span>0%</span>
  </div>

<noscript>
  <div class="noscript-warning">Theme NexT works best with JavaScript enabled</div>
</noscript>


  
  <script src="https://cdnjs.cloudflare.com/ajax/libs/animejs/3.2.1/anime.min.js" integrity="sha256-XL2inqUJaslATFnHdJOi9GfQ60on8Wx1C2H8DYiN1xY=" crossorigin="anonymous"></script>
<script src="/js/comments.js"></script><script src="/js/utils.js"></script><script src="/js/motion.js"></script><script src="/js/next-boot.js"></script>

  <script src="https://cdnjs.cloudflare.com/ajax/libs/hexo-generator-searchdb/1.4.1/search.js" integrity="sha256-1kfA5uHPf65M5cphT2dvymhkuyHPQp5A53EGZOnOLmc=" crossorigin="anonymous"></script>
<script src="/js/third-party/search/local-search.js"></script>





  





</body>
</html>
