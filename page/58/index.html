<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width">
<meta name="theme-color" content="#222"><meta name="generator" content="Hexo 6.0.0">

  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">



<link rel="stylesheet" href="https://cdnjs.cloudflare.com/ajax/libs/font-awesome/6.2.1/css/all.min.css" integrity="sha256-Z1K5uhUaJXA7Ll0XrZ/0JhX4lAtZFpT6jkKrEDT0drU=" crossorigin="anonymous">
  <link rel="stylesheet" href="https://cdnjs.cloudflare.com/ajax/libs/animate.css/3.1.1/animate.min.css" integrity="sha256-PR7ttpcvz8qrF57fur/yAx1qXMFJeJFiA6pSzWi0OIE=" crossorigin="anonymous">

<script class="next-config" data-name="main" type="application/json">{"hostname":"6gpp.github.io","root":"/","images":"/images","scheme":"Gemini","darkmode":false,"version":"8.14.0","exturl":false,"sidebar":{"position":"left","display":"post","padding":18,"offset":12},"copycode":{"enable":true,"style":null},"bookmark":{"enable":false,"color":"#222","save":"auto"},"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"stickytabs":false,"motion":{"enable":true,"async":false,"transition":{"menu_item":"fadeInDown","post_block":"fadeIn","post_header":"fadeInDown","post_body":"fadeInDown","coll_header":"fadeInLeft","sidebar":"fadeInUp"}},"prism":false,"i18n":{"placeholder":"搜索...","empty":"没有找到任何搜索结果：${query}","hits_time":"找到 ${hits} 个搜索结果（用时 ${time} 毫秒）","hits":"找到 ${hits} 个搜索结果"},"path":"/search.xml","localsearch":{"enable":true,"trigger":"auto","top_n_per_article":1,"unescape":false,"preload":false}}</script><script src="/js/config.js"></script>

    <meta name="description" content="所有在读书中度过的日子都是美好的">
<meta property="og:type" content="website">
<meta property="og:title" content="得月庵">
<meta property="og:url" content="https://6gpp.github.io/page/58/index.html">
<meta property="og:site_name" content="得月庵">
<meta property="og:description" content="所有在读书中度过的日子都是美好的">
<meta property="og:locale" content="zh_CN">
<meta property="article:author" content="得月庵主人">
<meta name="twitter:card" content="summary">


<link rel="canonical" href="https://6gpp.github.io/page/58/">



<script class="next-config" data-name="page" type="application/json">{"sidebar":"","isHome":true,"isPost":false,"lang":"zh-CN","comments":"","permalink":"","path":"page/58/index.html","title":""}</script>

<script class="next-config" data-name="calendar" type="application/json">""</script>
<title>得月庵</title>
  






  <script async defer data-website-id="" src=""></script>

  <script defer data-domain="" src=""></script>

  <noscript>
    <link rel="stylesheet" href="/css/noscript.css">
  </noscript>
</head>

<body itemscope itemtype="http://schema.org/WebPage" class="use-motion">
  <div class="headband"></div>

  <main class="main">
    <div class="column">
      <header class="header" itemscope itemtype="http://schema.org/WPHeader"><div class="site-brand-container">
  <div class="site-nav-toggle">
    <div class="toggle" aria-label="切换导航栏" role="button">
        <span class="toggle-line"></span>
        <span class="toggle-line"></span>
        <span class="toggle-line"></span>
    </div>
  </div>

  <div class="site-meta">

    <a href="/" class="brand" rel="start">
      <i class="logo-line"></i>
      <h1 class="site-title">得月庵</h1>
      <i class="logo-line"></i>
    </a>
      <p class="site-subtitle" itemprop="description">万卷古今消永日，一窗昏晓送流年</p>
  </div>

  <div class="site-nav-right">
    <div class="toggle popup-trigger" aria-label="搜索" role="button">
        <i class="fa fa-search fa-fw fa-lg"></i>
    </div>
  </div>
</div>



<nav class="site-nav">
  <ul class="main-menu menu"><li class="menu-item menu-item-home"><a href="/" rel="section"><i class="fa fa-home fa-fw"></i>首页</a></li><li class="menu-item menu-item-sitemap"><a href="/links/map.html" rel="section"><i class="fa fa-sitemap fa-fw"></i>阅历</a></li><li class="menu-item menu-item-tags"><a href="/tags/" rel="section"><i class="fa fa-tags fa-fw"></i>标签</a></li><li class="menu-item menu-item-about"><a href="/about/" rel="section"><i class="fa fa-user fa-fw"></i>关于</a></li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup"><div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" maxlength="80"
           placeholder="搜索..." spellcheck="false"
           type="search" class="search-input">
  </div>
  <span class="popup-btn-close" role="button">
    <i class="fa fa-times-circle"></i>
  </span>
</div>
<div class="search-result-container no-result">
  <div class="search-result-icon">
    <i class="fa fa-spinner fa-pulse fa-5x"></i>
  </div>
</div>

    </div>
  </div>

</header>
        
  
  <aside class="sidebar">

    <div class="sidebar-inner sidebar-overview-active">
      <ul class="sidebar-nav">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <div class="sidebar-panel-container">
        <!--noindex-->
        <div class="post-toc-wrap sidebar-panel">
        </div>
        <!--/noindex-->

        <div class="site-overview-wrap sidebar-panel">
          <div class="site-author animated" itemprop="author" itemscope itemtype="http://schema.org/Person">
    <img class="site-author-image" itemprop="image" alt="得月庵主人"
      src="/images/avatar.jpg">
  <p class="site-author-name" itemprop="name">得月庵主人</p>
  <div class="site-description" itemprop="description">所有在读书中度过的日子都是美好的</div>
</div>
<div class="site-state-wrap animated">
  <nav class="site-state">
      <div class="site-state-item site-state-posts">
        <a href="/archives/">
          <span class="site-state-item-count">1234</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
          <a href="/categories/">
        <span class="site-state-item-count">8</span>
        <span class="site-state-item-name">分类</span></a>
      </div>
      <div class="site-state-item site-state-tags">
          <a href="/tags/">
        <span class="site-state-item-count">56</span>
        <span class="site-state-item-name">标签</span></a>
      </div>
  </nav>
</div>

        </div>
      </div>
    </div>

    
  </aside>


    </div>

    <div class="main-inner index posts-expand">

    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_094/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_094/" class="post-title-link" itemprop="url">三国演义 - 第094回 诸葛亮乘雪破羌兵 司马懿克日擒孟达</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-04-03 00:00:00" itemprop="dateCreated datePublished" datetime="2000-04-03T00:00:00+08:00">2000-04-03</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第094回 诸葛亮乘雪破羌兵 司马懿克日擒孟达</font></center></p>

<p>　　却说郭淮谓曹真曰：「西羌之人，自太祖时连年入贡，文皇帝亦有恩惠加之；我等今可据住险阻，遣人从小路直入羌中求救，许以和亲，羌人必起兵袭蜀之后。吾却以大兵击之，首尾夹攻，岂不大胜？」真从之，即遣人星夜驰书赴羌。</p>
<p>　　却说西羌国王彻里吉，自曹操时年年入贡；手下有一文一武：文乃雅丹丞相，武乃越吉元帅。时魏使赍金珠并书到国，先来见雅丹丞相；送了礼物，具言求救之意。雅丹引见国王，呈上书礼。彻里吉览了书，与众商议。雅丹曰：「我与魏国素相往来，今曹都督求救，且许和亲，理合依允。」彻里吉从其言，即命雅丹与越吉元帅起羌兵一十五万，皆惯使弓弩枪刀蒺藜飞锤等器；又有战车，用铁叶裹钉，装载粮食军器什物。或用骆驼驾车，或用骡马驾车，号为「铁车兵」。二人辞了国王，领兵直扣西平关。守关蜀将韩祯，急差人赍文报知孔明。</p>
<p>　　孔明闻报，问众将曰：「谁敢去退羌兵？」张苞、关兴应曰：「某等愿往。」孔明曰：「汝二人要去，奈路途不熟。」遂唤马岱曰：「汝素知羌人之性，久居彼处，可作乡导。」便起精兵五万，与兴、苞二人同往。兴、苞等引兵而去。行有数日，早遇羌兵。关兴先领百余骑，登山坡看时，只见羌兵把铁车首尾相连，随处结寨；车上遍排兵器，就似城池一般。兴睹之，良久，无破敌之策，回寨与张苞、马岱商议。岱曰：「且待来日见阵，观看虚实，另作计议。」次早，分兵三路：关兴在中，张苞在左，马岱在右。三路兵齐进。羌兵阵里，越吉元帅手挽铁锤，腰悬宝雕弓，跃马奋勇而出。关兴招三路兵径进，忽见羌兵分在两边，中央放出铁车，如潮涌一般，弓弩一齐骤发。蜀兵大败。马岱、张苞两军先退。关兴一军，被羌兵一裹，直围入西北角上去了。</p>
<p>　　兴在垓心，左冲右突，不能得脱；铁车密围，就如城池。蜀兵你我不能相顾。兴望山谷中寻路而走。看看天晚，但见一簇皂旗，蜂拥而来；一员羌将，手提铁锤大叫曰：「小将休走！吾乃越吉元帅也！」关兴急走到前面，尽力纵马加鞭。正遇断涧，只得回马来战越吉。兴终是胆寒，抵敌不住，望涧中而逃；被越吉赶到，一铁锤打来，兴急闪过，正中马胯。那马望涧中便倒，兴落于水中。忽听得一声响处，背后越吉连人带马，平白地倒下水来。兴就水中挣起看时，只见岸上一员大将，杀退羌兵。兴提刀待砍越吉，吉跃水而走。关兴得了越吉马，牵到岸上，整顿鞍辔，绰刀上马，只见那员将，尚在前面追杀羌兵。兴自思此人救我性命，当与相见，遂拍马赶来。看看至近，只见云雾之中，隐隐有一大将，面如重枣，眉若卧蚕，绿袍金铠，提青龙刀，骑赤兔马，手绰美髯：分明认得是父亲关公。兴大惊。忽见关公以手望东南指曰：「吾儿可速望此路去。吾当护汝归寨。」言讫不见。关兴望东南急走。至半夜，忽一彪军到，乃张苞也，问兴曰：「你曾见二伯父否？」兴曰：「你何由知之？」苞曰：「我被铁车军追急，忽见伯父自空而下，惊退羌兵，指曰：『汝从这条路去救我儿。』因此引军径来寻你。」关兴亦说前事，共相嗟异。二人同归寨内。马岱接着，对二人说：「此军无计可退。我守住寨栅，你二人去禀丞相，用计破之。」于是兴、苞二人，星夜来见孔明，备说此事。</p>
<p>　　孔明随命赵云、魏延各引一军埋伏去讫；然后点三万军，带了姜维、张翼、关兴、张苞亲自来到马岱寨中歇定。次日上高阜处观看，见铁车连络不绝，人马纵横，往来驰骤。孔明曰：「此不难破也。」唤马岱、张翼分付如此如此。二人去了。乃唤姜维曰：「伯约知破车之法否？」维曰：「羌人惟恃一勇力，岂知妙计乎？」孔明笑曰：「汝知吾心也。今彤云密布，朔风紧急，天将降雪，吾计可施矣。」便令关兴、张苞二人引兵埋伏去讫。令姜维领兵出战：但有铁车兵来，退后便走；寨口虚立旌旗，不设军马。准备已定。</p>
<p>　　是时十二月终，果然天降大雪。姜维引军出，越吉引铁车兵来。姜维即退走。羌兵赶到寨前，姜维从寨后而去。羌兵直到寨外观看，听得寨内鼓琴之声，四壁皆空竖旌旗，急回报越吉。越吉心疑，未敢轻进。雅丹丞相曰：「此诸葛亮诡计，虚设疑兵耳。可以攻之。」越吉引兵至寨前，但见孔明携琴上车，引数骑入寨，往后而走。羌兵抢入寨栅，直赶过山口，见小车隐隐转入林中去了。雅丹谓越吉曰：「这等兵虽有埋伏，不足为惧。」遂引大兵追赶。又见姜维兵俱在雪地之中奔走。越吉大怒，催兵急追。山路被雪漫盖，一望平坦。正赶之间，忽报蜀兵自山后而出。雅丹曰：「纵有些小伏兵，何足惧哉！」只顾催趱兵马，往前进发。忽然一声响，如山崩地陷，羌兵俱落于坑堑之中；背后铁车正行得紧溜，急难收止，并拥而来，自相践踏。后兵急要回时，右边张苞，左边关兴，两军冲出，万弩齐发。背后姜维、马岱、张冀三路兵又杀到。铁车兵大乱。越吉元帅望后面山谷间而逃，正逢关兴；交马只一合，被兴举刀大喝一声，砍死于马下。雅丹丞相早被马岱活捉，解投大寨来。羌兵四散逃窜。孔明升帐。马岱押过雅丹来。孔明叱武士去其缚，赐酒压惊，用好言抚慰。雅丹深感其德。孔明曰：「吾主乃大汉皇帝，今命吾讨贼，尔如何反助逆？吾今放你回去，说与汝主：吾国与尔乃邻邦，永结盟好，勿听反贼之言。」遂将所获羌兵及车马器械，尽给还雅丹，俱放回国。众皆拜谢而去。孔明引三军连夜投祁山大寨而来，命关兴、张苞引军先行；一面差人赍表奏报捷音。</p>
<p>　　却说曹真连日望羌人消息，忽有伏路军来报说：「蜀兵拔寨收拾起程。」郭淮大喜曰：「此因羌兵攻击，故尔退去。」遂分两路追赶。前面蜀兵乱走，魏兵随后追赶。先锋曹遵正赶之间，忽然鼓声大震，一彪军闪出；为首大将，乃魏延也；大叫：「反贼休走！」曹遵大惊，拍马交锋；不三合，被魏延一刀斩于马下。副先锋朱赞引兵追赶，忽然一彪军闪出；为首大将，乃赵云也。朱赞措手不及，被云一枪刺死。曹真、郭淮见两路先锋有失，欲收兵回；背后喊声大震，鼓角齐鸣，关兴、张苞两路兵杀出，围了曹真、郭淮，痛杀一阵。曹、郭二人，引败兵冲路走脱。蜀兵全胜，直追到渭水，夺了魏寨。曹真折了两个先锋，哀伤不已；只得写本申朝，乞拨援兵。</p>
<p>　　却说魏主曹睿设朝，近臣奏曰：「大都督曹真，数败于蜀，折了两个先锋，羌兵又折了无数，其势甚急。今上表求救，请陛下裁处。」睿大惊，急问退军之策。华歆奏曰：「须是陛下御驾亲征，大会诸侯，人皆用命，方可退也。不然，长安有失，关中危矣。」太傅钟繇奏曰：「凡为将者，知过于人，则能制人。孙子云：『知彼知己，百战百胜。』臣量曹真虽久用兵，非诸葛亮对手。臣以全家良贱保举一人，可退蜀兵。未知圣意准否？」睿曰：「卿乃大老元臣；有何贤士，可退蜀兵，早召来与朕分忧。」钟繇奏曰：「向者，诸葛亮欲兴师犯境，但惧此人，故散流言，使陛下疑而去之，方敢长驱大进。今若复用之，则亮自退矣。」睿问何人。繇曰：「骠骑大将军司马懿也。」睿叹曰：「此事朕亦悔之。今仲达现在何处？」繇曰：「近闻仲达在宛城闲住。」睿即降诏，遣使持节，复司马懿官职，加为平西都督，就起南阳诸路军马，前赴长安。睿御驾亲征，令司马懿克日到彼聚会。使命星夜望宛城去了。</p>
<p>　　却说孔明自出师以来，累获全胜，心中甚喜，正在祁山寨中，会聚议事，忽报镇守永安宫李严，令子李丰来见。孔明只道东吴犯境，心什惊疑，唤入帐中问之。丰曰：「特来报喜。」孔明曰：「有何喜？」丰曰：「昔日孟达降魏，乃不得已也。彼时曹丕爱其才，时以骏马金珠赐之，曾同辇出入，封为散骑常侍，领新城太守，镇守上庸、金城等处，委以西南之任。自丕死后，曹睿即位，朝中许多人嫉妒，孟达日夜不安，常谓诸将曰：『吾本蜀将，势逼于此。』今累差心腹人，持书来见家父，教早晚代禀丞相：前者五路下川之时，曾有此意；今在新城，听知丞相伐魏，欲起金城、新城、上庸三处军马，就彼举事，径取洛阳，丞相取长安，两京大定矣。今某引来人并累次书信呈上。」孔明大喜，厚赏李丰等。忽细作人报说魏主曹睿，一面驾幸长安；一面诏司马懿复职，加为平西都督，起本处之兵，于长安聚会。孔明大惊。参军马谡曰：「量曹睿何足道！若来长安，可就而擒之。丞相何故惊讶？」孔明曰：「吾岂惧曹睿耶？所患者惟司马懿一人而已。今孟达欲举大事，若遇司马懿，事必败矣。达非司马懿对手，必被所擒。孟达若死，中原不易得也。」马谡曰：「何不急修书，令孟达堤防？」孔明从之，即修书令来人星夜回报孟达。</p>
<p>　　却说孟达在新城，专望心腹人回报。一日，心腹人到来，将孔明回书呈上。孟达拆封视之。书略曰：</p>
<p>　　近得书，足知公忠义之心，不忘故旧，吾甚喜慰。若成大事，则公汉朝中兴第一功臣也。然极宜谨密，不可轻易托人。慎之！戒之！近闻曹睿复诏司马懿起宛、洛之兵，若闻公举事，必先至矣。须万全堤备，勿视为等闲也。</p>
<p>　　孟达览毕，笑曰：「人言孔明心多，今观此事可知矣。」乃具回书令心腹人来答孔明。孔明唤入帐中。其人呈上回书。孔明拆封视之。书略曰：</p>
<p>　　适承钧教，安敢少怠？窃谓司马懿之事，不必惧也。宛城离洛城约八百里，至新城约千二百里。若司马懿闻达举事，须表奏魏主，往复一月间事。达城池已固，诸将与三军皆在深险之地。司马懿即来，达何惧哉？丞相宽怀，惟听捷报。</p>
<p>　　孔明看毕，掷书于地而顿足曰：「孟达必死于司马懿之手矣！」马谡问曰：「丞相何谓也？」孔明曰：「兵法云：『攻其不备，出其不意。』岂容料在一月之期？曹睿既委任司马懿，逢寇即除，何待奏闻？若知孟达反，不须十日，兵必到矣，安能措手耶？」众将皆服。孔明急令来人回报曰：「若未举事，切莫教同事者知之；知则必败。」其人拜辞，归新城去了。</p>
<p>　　却说司马懿在宛城闲住，闻知魏兵累败于蜀，乃仰天长叹。懿长子司马师，字子元；次子司马昭，字子尚：二人素有大志，通晓兵书。当日侍立于侧，见懿长叹，乃问曰：「父亲何为长叹？」懿曰：「汝辈岂知大事耶？」司马师曰：「莫非叹魏主不用乎？」司马昭笑曰： 「早晚必来宣召父亲也。」言未已，忽报天使持节至。懿听诏毕，遂调宛城诸路军马。忽又报金城太守申仪家人，有机密事求见。懿唤入密室问之。其人细说孟达欲反之事。更有孟达心腹人李辅并达外甥邓贤，随状出首。司马懿听毕，以手加额曰：「此乃皇上齐天之洪福也！诸葛亮兵在祁山，杀得内外人皆胆落；今天子不得已而幸长安，若旦夕不用吾时，孟达一举，两京破矣！此贼必通谋诸葛亮。吾先擒之，诸葛亮定然寒心，自退兵也。」长子司马师曰：「父亲可急写表申奏天子。」懿曰：「若等圣旨，往复一月之间，事无及矣。」即传令教人马起程，一日要行两日之路，如迟立斩；一面令参军梁畿赍檄星夜去新城，教孟达等准备征进，使其不疑。</p>
<p>　　梁畿先行，懿在后发兵。行了二日，山坡下转出一军，乃是右将军徐晃。晃下马见懿，说：「天子驾到长安，亲拒蜀兵，今都督何往？」懿低言曰：「今孟达造反，吾去擒之耳。」晃曰：「某愿为先锋。 」懿大喜，合兵一处。徐晃为前部，懿在中军，二子押后。又行了二日，前军哨马捉住孟达心腹人，搜出孔明回书，来见司马懿。懿曰：「吾不杀汝。汝从头细说。」其人只得将孔明、孟达往复之事，一一告说。懿看了孔明回书，大惊曰：「世间能者所见皆同。吾机先被孔明识破。幸得天子有福，获此消息。孟达今无能为矣。」遂星夜催军前行。</p>
<p>　　却说孟达在新城，约下金城太守申仪、上庸太守申耽，克日举事。耽、仪二人佯许之，每日调练军马，只待魏兵到，便为内应；却对孟达说军器粮草，俱未完备，不敢约期起事。达信之不疑。忽报参军梁畿来到，孟达迎入城中。畿传司马懿将令曰：「司马都督今奉天子诏，起诸路军以退蜀兵。太守可集本部军马听候调遣。」达问曰：「都督何日起程？」畿曰：「此时约离宛城，望长安去了。」达暗喜曰：「吾大事成矣！」遂设宴待了梁畿，送出城外，即报申耽、申仪知道，明日举事，换上大汉旗号，发诸路军马，径取洛阳。忽报城外尘土冲天，不知何处兵来。孟达登城视之，只见一彪军，打着右将军徐晃旗号，飞奔城下。达大惊，急扯起吊桥。徐晃坐下马收拾不住，直来到壕边，高叫曰：「孟达反贼，早早受降！」达大怒，急开弓射之，正中徐晃头额，魏将救去。城上乱箭射下，魏兵方退。孟达恰待开门追赶，四面旌旗蔽日，司马懿兵到。达仰天长叹曰：「果不出孔明所料也！」于是闭门坚守。</p>
<p>　　却说徐晃被孟达射中头额，众军救到寨中，取了箭头，令医调治，当晚身死；时年五十九岁。司马懿令人扶柩还洛阳安葬。次日，孟达登城遍视，只见魏兵四面围得铁桶相似。达行坐不安，惊疑未定，忽见两路兵自外杀来，旗上大书申耽、申仪。孟达只道是救军到，忙引本部兵大开城门杀出。耽、仪大叫曰：「反贼休走！早早受死！」达见事变，拨马望城中便走。城上乱箭射下。李辅、邓贤二人在城上大骂曰：「吾等已献了城也！」达夺路而走，申耽赶来。达人困马乏，措手不及，被申耽一枪刺于马下，枭其首级。余军皆降。李辅、邓贤大开城门，迎接司马懿入城。抚民劳军已毕，遂遣人奏知魏主曹睿。睿大喜，教将孟达首级去洛阳城市示众；加申耽、申仪官职，就随司马懿征进；命李辅、邓贤守新城、上庸。</p>
<p>　　却说司马懿引兵到长安城外下寨。懿入城来见魏主。睿大喜曰：「朕一时不明，误中反间之计，悔之无及！今达造反，非卿等制之，两京休矣。」懿奏曰：「臣闻申仪密告反情，意欲表奏陛下，恐往复迟滞，故不待圣旨，星夜而去。若待奏闻，则中诸葛亮之计也。」言罢，将孔明回孟达密书奉上。睿看毕，大喜曰：「卿之学识，过于孙吴矣！」赐金钺斧一对，后遇机密重事，不必奏闻，便宜行事。就令司马懿出关破蜀。懿奏曰：「臣举一大将，可为先锋。」睿曰：「卿举何人？」懿曰：「右将军张郃，可当此任。」睿笑曰：「朕正欲用之。 」遂命张郃为前部先锋，随司马懿离长安来破蜀兵。</p>
<p>　　正是：既有谋臣能用智，又求猛将助施威。未知胜负如何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_093/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_093/" class="post-title-link" itemprop="url">三国演义 - 第093回 姜伯约归降孔明 武乡侯骂死王朗</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-04-02 00:00:00" itemprop="dateCreated datePublished" datetime="2000-04-02T00:00:00+08:00">2000-04-02</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第093回 姜伯约归降孔明 武乡侯骂死王朗</font></center></p>

<p>　　却说姜维献计于马遵曰：「诸葛亮必伏兵于郡后，赚我兵出城，乘虚袭我。某愿请精兵三千，伏于要路。太守随后发兵出城，不可远去，止行三十里便回；但看火起为号，前后夹攻，可获大胜。如诸葛亮自来，必为某所擒矣。」遵用其计，付精兵与姜维去讫，然后自与梁虔引兵出城等候；只留梁绪、尹赏守城。原来孔明果遣赵云引一军埋伏于山僻之中，只待天水人马离城，便乘虚袭之。当日细作回报赵云，说天水太守马遵，起兵出城，只留文官守城。赵云大喜，又令人报与张翼、高翔，教于要路截杀马遵。此二处兵亦是孔明预先埋伏。</p>
<p>　　却说赵云引五千兵，径投天水郡城下，高叫曰：「吾乃常山赵子龙也。汝知中计，早献城池，免遭诛戮。」城上梁绪大笑曰：「汝中吾姜伯约之计，尚然不知耶？」云恰待攻城，忽然喊声大震，四面火光冲天。当先一员少年将军，挺枪跃马而言曰：「汝见天水姜伯约乎？」云挺枪直取姜维。战不数合，维精神倍长。云大惊，暗忖曰：「谁想此处有这般人物！」正战时，两路军夹攻来，乃是马遵、梁虔引军杀回。赵云首尾不能相顾，冲开条路，引败兵奔走。姜维赶来，亏得张翼、高翔两路军杀出，接应回去。赵云归见孔明，说中了敌人之计。孔明惊问曰：「此是何人，识吾玄机？」有南安人告曰：「此人姓姜，名维，字伯约，天水冀人也。事母至孝，文武双全，智勇足备，真当世之英杰也。」赵云又夸奖姜维枪法，与他人大不同。孔明曰：「吾今欲取天水，不想有此人。」遂起大军前来。</p>
<p>　　却说姜维回见马遵曰：「赵云败去，孔明必然自来。彼料我军必在城中。今可将本部军马，分为四枝。某引一军伏于城东，如彼兵到则截之。太守与梁虔、尹赏各引一军城内埋伏。梁绪率百姓在城上守御。」分拨已定。</p>
<p>　　却说孔明因虑姜维，自为前部，望天水郡进发。将到城边，孔明传令曰：「凡攻城池，以初到之日，激励三军，鼓噪直上。若迟延日久，锐气尽隳，急难破矣。」于是大军径到城下。因见城上旗帜整齐，未敢轻攻。候至半夜，忽然四下火光冲天，喊声震地，正不知何处兵来。只见城上亦鼓噪呐喊相应，蜀兵乱窜。孔明急上马，有关兴、张苞二将保护，杀出重围。回头看时，正东上马军，一带火光，势若长蛇。孔明令关兴探视，回报曰：「此姜维兵也。」孔明叹曰：「兵不在多，在人之调遣耳。此人真将才也！」收兵归寨，思之良久，乃唤安定人问曰：「姜维之母，现在何处？」答曰：「维母今居冀县。」孔明唤魏延分付曰：「汝可引一军，虚张声势，诈取冀县。若姜维到，可放入城。」又问：「此地何处紧要？」安定人曰：「天水钱粮，皆在上邽；若打破上邽，则粮道自绝矣。」孔明大喜，教赵云引一军去攻上邽。孔明离城三十里下寨。早有人报入天水郡，说蜀兵分为三路：一军守此郡，一军取上邽，一军取冀城。姜维闻之，哀告马遵曰：「维母现在冀城，恐母有失。维引一军往救此城，兼保老母。」马遵从之，遂令姜维引三千军去保冀城；梁虔引三千军去保上邽。</p>
<p>　　却说姜维引兵至冀城，前面一彪军摆开，为首蜀将，乃是魏延。二将交锋数合，延诈败奔走。维入城闭门，率兵守护，拜见老母，并不出战。赵云亦放过梁虔入上邽城去了。孔明乃令人去南安郡，取夏侯楙至帐下。孔明曰：「汝惧死乎？」楙慌拜伏乞命。孔明曰：「目今天水姜维现守冀城，使人持书来说：『但得驸马在，我愿来降。』吾今饶汝性命，汝肯招安姜维否？」楙曰： 「情愿招安。」孔明乃与衣服鞍马，不令人跟随，放之自去。楙得脱出寨，欲寻路而走，奈不知路径。正行之间，逢数人奔走。楙问之，答曰：「我等是冀县百姓；今被姜维献了城池，归降诸葛亮，蜀将魏延纵火劫财，我等因此弃家而走，投上邽去也。」楙又问曰：「今守天水城是谁？」土人曰：「天水城中乃马太守也。」楙闻之，纵马望天水而行。又见百姓携男抱女而来，所说皆同。楙至天水城下叫门，城上人认得是夏侯楙，慌忙开门迎接。马遵惊拜问之。楙细言姜维之事；又将百姓所言，说了一遍。遵叹曰：「不想姜维反投蜀矣！」梁绪曰：「彼意欲救都督，故以此言虚降。」楙曰：「今维已降，何为虚也？」正踌躇间，时已初更，蜀兵又来攻城。火光中见姜维在城下挺枪勒马，大叫曰：「请夏侯都督答话！」夏侯楙与马遵等皆到城上；见姜维耀武扬威，大叫曰：「我为都督而降，都督何背前言？」楙曰：「汝受魏恩，何故降蜀？有何前言耶？」维应曰：「汝写书教我降蜀，何出此言？汝欲脱身，却将我陷了。我今降蜀，加为上将，安有还魏之理？」言讫，驱兵打城，至晓方退。原来夜间假妆姜维者，乃孔明之计；令部卒形貌相似者，假扮姜维攻城，因火光之中，不辨真伪。</p>
<p>　　孔明却引兵来攻冀城。城中粮少，军食不敷。姜维在城上见蜀军，大车小辆，搬运粮草，入魏延寨中去了。维引三千兵出城，径来劫粮。蜀兵尽弃了粮车，寻路而走。姜维夺了粮车，欲要入城，忽然一彪军拦住，为首蜀将张翼也。二将交锋，战不数合，王平引一军又到，两下夹攻。维力穷抵敌不住，夺路归城；城上早插蜀兵旗号。原来已被魏延袭了。维杀条路奔天水城，手下尚有十余骑；又遇张苞杀了一阵，维止剩得匹马单枪，来到天水城下叫门。城上军见是姜维，慌报马遵。遵曰：「此是姜维来赚我城门也。」令城上乱箭射下。姜维回顾蜀兵至近，遂飞奔上邽城来。城上梁虔见了姜维，大骂曰：「反国之贼，安敢来赚我城池！吾已知汝降蜀矣！」遂乱箭射下。姜维不能分说，仰天长叹，两眼泪流，拨马望长安而走。行不数里，前至一派大树茂林之处，一声喊起，数千兵拥出；为首蜀将关兴，截住去路。维人困马乏，不能抵当，勒回马便走。忽然一辆小车从山坡中转出。其人头戴纶巾，身披鹤氅，手摇羽扇，乃孔明也。孔明唤姜维曰：「伯约此时何尚不降？」维寻思良久，前有孔明，后有关兴，又无去路，只得下马投降。孔明慌忙下车而迎，执维手曰：「吾自出茅庐以来，遍求贤者，欲传受平生之学，恨未得其人。今遇伯约，吾愿足矣。」维大喜拜谢。</p>
<p>　　孔明遂同姜维回寨，升帐商议取天水、上邽之计。维曰：「天水城中尹赏、梁绪，与某至厚；当写密书二封，射入城中，使其内乱，城可得矣。」孔明从之。姜维写了二封密书，拴在箭上，纵马直至城下，射入城中。小校拾得，呈与马遵。遵大疑，与夏侯楙商议曰：「梁绪、尹赏与姜维结连，欲为内应，都督宜早决之。」楙曰：「可杀二人。」尹赏知此消息，乃谓梁绪曰：「不如纳城降蜀，以图进用。」是夜，夏侯楙数次使人请梁、尹二人说话。二人料知事急，遂披挂上马，各执兵器，引本部军大开城门，放蜀兵入。夏侯楙、马遵惊慌，引数百人出西门，弃城投羌中而去。梁绪、尹赏迎接孔明入城。安民已毕，孔明问取上邽之计。梁绪曰：「此城乃某亲弟梁虔守之，愿招来降。」孔明大喜。绪当日到上邽唤梁虔出城来降。孔明重加赏劳，就令梁绪为天水太守，尹赏为冀城令，梁虔为上邽令。孔明分拨已毕，整兵进发。诸将问曰：「丞相何不去擒夏侯楙？」孔明曰：「吾放夏侯楙，如放一鸭耳。今得伯约，得一凤也！」</p>
<p>　　孔明自得三城之后，威声大震，远近州郡，望风归降。孔明整顿军马，尽提汉中之兵，前出祁山。兵临渭水之西，细作报入洛阳。</p>
<p>　　时魏主曹睿太和元年，升殿设朝。近臣奏曰：「夏侯驸马已失三郡，逃窜羌中去了。今蜀兵已到祁山，前军临渭水之西，乞早发兵破敌。」睿大惊，乃问群臣曰：「谁可为朕退蜀兵耶？」司徒王朗出班奏曰：「臣观先帝每用大将军曹真，所到必克；今陛下何不拜为大都督，以退蜀兵？」睿准奏，乃宣曹真曰：「先帝托孤与卿，今蜀兵入寇中原，卿安忍坐视乎？」真奏曰：「臣才疏智浅，不称其职。」王朗曰：「将军乃社稷之臣，不可固辞。老臣虽驽钝，愿随将军一往。」真又奏曰：「臣受大恩，安敢推辞？但乞一人为副将。」睿曰：「卿自举之。」真乃保太原阳曲人，姓郭，名淮，字伯济，官封射亭侯，领雍州刺史。睿从之，遂拜曹真为大都督，赐节钺；命郭淮为副都督，王朗为军师；朗时年已七十六岁矣。选发东西二京军马二十万与曹真。真命宗弟曹遵为先锋，又命荡寇将军朱赞为副先锋。当年十一月出师，魏主曹睿亲自送出西门之外方回。</p>
<p>　　曹真领大军来到长安，过渭河之西下寨。真与王朗、郭淮共议退敌之策。朗曰：「来日可严整队伍，大展旌旗。老夫自出，只用一席话，管教诸葛亮拱手而降，蜀兵不战自退。」真大喜。是夜传令：来日四更造饭，平明务要队伍整齐，人马威仪，旌旗鼓角，各按次序。当时使人先下战书。次日，两军相迎，列成阵势于祁山之前。蜀军见魏兵甚是雄壮，与夏侯楙大不相同。</p>
<p>　　三军鼓角已罢，司徒王朗乘马而出。上首乃都督曹真，下首乃副都督郭淮。两个先锋压住阵角。探子马出军前，大叫曰：「请对阵主将答话！」只见蜀兵门旗开处，关兴、张苞，分左右而出，立马于两边；次后一队队骁将分列；门旗影下，中央一辆四轮车，孔明端坐车中，纶巾羽扇，素衣皂绦，飘然而出。孔明举目见魏阵前三个麾盖，旗上大书姓名。中央白髯老者，乃军师司徒王朗。孔明暗忖曰：「王朗必下说词，吾当随机应之。」遂教推车出阵外，令护军小校传曰：「汉丞相与司徒会话。」王朗纵马而出。孔明于车上拱手，朗在马上欠身答礼。朗曰：「久闻公之大名，今幸一会。公既知天命，识时务，何故兴无名之兵？」孔明曰：「吾奉诏讨贼，何谓无名？」朗曰：「天数有变，神器更易，而归有德之人，此自然之理也。曩自桓、灵以来，黄巾倡乱，天下争横。降至初平、建安之岁，董卓造逆，傕泛继虐；袁术僭号于寿春，袁绍称雄于邺上；刘表占据荆州，吕布虎吞徐郡：盗贼蜂起，奸雄鹰扬，社稷有累卵之危，生灵有倒悬之急。我太祖武皇帝，扫清六合，席卷八荒；万姓倾心，四方仰德；非以权势取之，实天命所归也。我世祖文帝，神文圣武，以膺大统，应天合人，法尧禅舜，处中国以治万邦，岂非天心人意乎？今公蕴大才，抱大器，自欲比于管乐，何乃强欲逆天理，背人情而行事耶？岂不闻古人云：『顺天者昌，逆天者亡』？今我大魏带甲百万，良将千员；谅腐草之萤光，怎及天 之皓月？公可倒戈卸甲，以礼来降，不失封侯之位。国安民乐，岂不美哉？」</p>
<p>　　孔明在车上大笑曰：「吾以为汉朝大老元臣，必有高论，岂期出此鄙言！吾有一言，诸军静听：昔桓灵之世，汉统陵替，宦官酿祸；国乱岁凶，四方扰攘。黄巾之后，董卓、傕、泛等接踵而起，迁劫汉帝，残暴生灵。因庙堂之上，朽木为官；殿陛之间，禽兽食禄。狼心狗行之辈，滚滚当朝；奴颜婢膝之徒，纷纷秉政。以致社稷丘墟，苍生涂炭。吾素知汝所行！世居东海之滨，初举孝廉入仕，理合匡君辅国，安汉兴刘；何期反助逆贼，同谋篡位！罪恶深重，天地不容！天下之人，愿食汝肉！今幸天意不绝炎汉，昭烈皇帝继统西川。吾今奉嗣君之旨，兴师讨贼。汝既为谄谀之臣，只可潜身缩首，苟图衣食；安敢在行伍之前，妄称天数耶！皓首匹夫！苍髯老贼！汝即日将归于九泉之下，何面目见二十四帝乎！老贼速退！可叫反臣与吾共决胜负！」王朗听 ，气满胸膛，大叫一声，撞死于马下。</p>
<p>　　后人有诗赞孔明曰：</p>
<p>　　兵马出西秦，雄才敌万人。轻摇三寸舌，骂死老奸臣。</p>
<p>　　孔明以扇指曹真曰：「吾不逼汝。汝可整顿军马，来日决战。」言讫回车。于是两军皆退。曹真将王朗尸首，用棺木盛贮，送回长安去了。副都督郭淮曰：「诸葛亮料吾军中治丧，今夜必来劫寨。可分兵四路：两路兵从山僻小路，乘虚去劫蜀寨；两路兵伏于本寨外，左右击之。」曹真大喜曰：「此计与吾相合。」遂传令唤曹遵、朱赞两个先锋分付曰：「汝二人各引一万军，抄出祁山之后。但见蜀兵望吾寨而来，汝可进兵去劫蜀寨。如蜀兵不动，便彻兵回，不可轻进。」二人受计，引兵而去。真谓淮曰：「我两个各引一枝军，伏于寨外。寨中虚堆柴草，只留数人。如蜀兵到，放火为号。」诸将皆分左右，各自准备去了。</p>
<p>　　却说孔明归帐，先唤赵云、魏延听令。孔明曰：「汝二人各引本部军去劫魏寨。」魏延进曰：「曹真深明兵法，必料我乘丧劫寨。他岂不堤防？」孔明笑曰：「吾正欲曹真知吾去劫寨也。彼必伏兵在祁山之后，待我兵过去，却来袭我寨；吾故令汝二人，引兵前去，过山脚后路，远下营寨，待魏兵来劫吾寨。汝看火起为号，分兵两路：文长拒住山口，子龙引兵杀回，必遇魏兵，却放彼走回，汝乘势攻之，彼必自相掩杀，可获全胜。」二将引兵受计而去。又唤关兴、张苞分付曰：「汝二人各引一军，伏于祁山要路；放过魏兵，却从魏兵来路，杀奔魏寨而去。」二人引兵受计去了。又令马岱、王平、张翼、张嶷四将，伏于寨外，四面迎击魏兵。孔明乃虚立寨栅，居中堆起柴草，以备火号；自引诸将退于寨后，以观动静。</p>
<p>　　却说魏先锋曹遵、朱赞黄昏离寨，迤逦前进。二更左侧，遥望山前隐隐有军行动。曹遵自思曰：「郭都督真神机妙算！」遂催兵急进。到蜀寨时，将及三更。曹遵先杀入寨，却是空寨，并无一人。料知中计，急彻兵回，寨中火起。朱赞兵到，自相掩杀，人马大乱。曹遵与朱赞交马，方知自相践踏。急合兵时，忽四面喊声大震，王平、马岱、张嶷、张翼杀到。曹、朱二人引心腹军百余骑，望大路奔走。忽然鼓角齐鸣，一彪军截住去路；为首大将乃常山赵子龙也；大叫曰：「贼将哪里去！早早受死！」曹、朱二人夺路而走，忽喊声又起，魏延又引一彪军杀到。曹、朱二人大败，夺路奔回本寨。守寨军士，只道蜀兵来劫寨，慌忙放起火号。左边曹真杀至，右边郭淮杀至，自相掩杀。背后三路蜀兵杀到：中央魏延，左边关兴，右边张苞。大杀一阵，魏兵败走十余里。魏将死者极多。孔明全获大胜，方始收兵。曹真、郭淮收拾败军回寨，商议曰：「今魏兵势孤，蜀兵势大，将何策以退之？」淮曰：「胜负乃兵家常事，不足为忧。某有一计，使蜀兵首尾不能相顾，定然自走矣。」</p>
<p>　　正是：可怜魏将难成事，欲向西方索救兵。未知其计如何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_092/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_092/" class="post-title-link" itemprop="url">三国演义 - 第092回 赵子龙力斩五将 诸葛亮智取三城</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-04-01 00:00:00" itemprop="dateCreated datePublished" datetime="2000-04-01T00:00:00+08:00">2000-04-01</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第092回 赵子龙力斩五将 诸葛亮智取三城</font></center></p>

<p>　　却说孔明率兵前至沔阳，经过马超坟墓，乃令其弟马岱挂孝。孔明亲自祭之。祭毕，回到寨中，商议进兵。忽哨马报道：「魏主曹睿遣驸马夏侯楙，调关中诸路军马，前来拒敌。」魏延上帐献策曰：「夏侯楙乃膏粱子弟，懦弱无谋。延愿得精兵五千，取路出褒中，循秦岭以东，当子午谷而投北，不过十日，可到长安。夏侯楙若闻某骤至，必然弃城望横门邸阁而走。某却从东方而来，丞相可大驱士马，自斜谷而进。如此行之，则咸阳以西，一举可定也。」孔明笑曰：「此非万全之计也。汝欺中原无好人物，倘有人进言，于山僻中以兵截杀，非惟五千人受害，亦大伤锐气。决不可用。」魏延又曰：「丞相兵从大路进发，彼必尽起关中之兵，于路迎敌；则旷日持久，何时而得中原？」孔明曰：「吾从陇右取平坦大路，依法进兵，何忧不胜？」遂不用魏延之计。魏延怏怏不悦。孔明差人令赵云进兵。</p>
<p>　　却说夏侯楙在长安聚集诸路军马。时有西凉大将韩德，善使开山大斧，有万夫不当之勇，引西羌诸路兵八万到来；见了夏侯楙，楙重赏之，就遣为先锋。德有四子，皆精通武艺，弓马过人：长子韩瑛，次子韩瑶，三子韩琼，四子韩琪。韩德带四子并西羌兵八万，取路至凤鸣山，正遇蜀兵。两阵对圆。韩德出马，四子列于两边。德厉声大骂曰：「反国之贼，安敢犯吾境界！」赵云大怒，挺枪纵马，单搦韩德交战。长子韩瑛，跃马来迎；战不三合，被赵云一枪刺死于马下。次子韩瑶见之，纵马挥刀来战。赵云施逞旧日虎威，抖擞精神迎战。瑶抵敌不住。三子韩琼，急挺方天戟骤马前来夹攻。云全然不惧，枪法不乱。四子韩琪，见二兄战云不下，也纵马抡两口日月刀而来，围住赵云。云在中央独战三将。少时，韩琪中枪落马。韩阵中偏将急出救去。云拖枪便走。韩琼按戟，急取弓箭射之；连放三箭，皆被云用枪拨落。琼大怒，仍绰方天戟纵马赶来；却被云一箭射中面门，落马而死。韩瑶纵马举宝刀便砍赵云。云弃枪于地，闪过宝刀，生擒韩瑶归阵，复纵马取枪杀过阵来。韩德见四子皆丧于赵云之手，肝胆皆裂，先走入阵去。西凉兵素知赵云之名，今见其英勇如昔，谁敢交锋；赵云马到处，阵阵倒退。赵云匹马单枪，往来冲突，如入无人之境。</p>
<p>　　后人有诗赞曰：</p>
<p>　　忆昔常山赵子龙，年登七十建奇功。独诛四将来冲阵，犹似当阳救主雄。</p>
<p>　　邓芝见赵云大胜，率蜀兵掩杀，西凉兵大败而走。韩德险被赵云擒住，弃甲步行而逃。云与邓芝收军回寨。芝贺曰：「将军寿已七旬，英勇如昨。今日阵前力斩四将，世所罕有！」云曰：「丞相以吾年迈，不肯见用，故聊以自表耳。」遂差人解韩瑶，申报捷书，以达孔明。</p>
<p>　　却说韩德引败军回见夏侯楙，哭告其事。楙自统兵来迎赵云。探马报入蜀寨，说夏侯楙引兵到。云上马绰枪，引千余军就凤鸣山前，摆成阵势。当日夏侯楙戴金盔，坐白马，手提大砍刀，立在门旗之下。见赵云跃马挺枪，往来驰骋，楙欲自战。韩德曰：「杀吾四子之雠，如何不报！」纵马轮开山大斧，直取赵云。云奋怒挺枪来迎；战不三合，枪起处，刺死韩德于马下，急拨马直取夏侯楙。楙慌忙闪入本阵。邓芝驱兵掩杀，魏兵又折一阵，退十余里下寨。楙连夜与众将商议曰：「吾久闻赵云之名，未尝见面；今日年老，英雄尚在，方信当阳长坂之事。似此无人可敌，如之奈何？」参军程武乃程昱之子也，进言曰：「某料赵云有勇无谋，不足为虑。来日都督再引兵出，先伏两军于左右；都督临阵先退，诱赵云到伏兵处；都督却登山指挥四面军马，重叠围住，云可擒矣。」楙从其言，遂遣董禧引三万军伏于左，薛则引三万军伏于右。二人埋伏已定。</p>
<p>　　次日，夏侯楙复整金鼓旗幡，率兵而进。赵云邓芝出迎。芝在马上谓赵云曰：「昨夜魏兵大败而走，今日复来，必有诈也。老将军防之。」子龙曰：「量此乳臭小儿，何足道哉！吾今日必当擒之！」便跃马而出。魏将潘遂出迎，战不三合，拨马便走。赵云赶去，魏阵中八员将一齐来迎。放过夏侯楙先走，八将陆续奔走。赵云乘势追杀，邓芝引兵继进。赵云深入重地，只听得四面喊声大震。邓芝急收军退回，左有董禧，右有薛则，两路兵杀到。邓芝兵少，不能解救。赵云被困在垓心，东冲西突，魏兵越厚。时云手下止有千余人，杀到山坡之下，只见夏侯楙在山上指挥三军。赵云投东则望东指，投西则望西指；因此赵云不能突围，乃引兵杀上山来。半山中擂木炮石打将下来，不能上山。赵云从辰时杀至酉时，不能脱走，只得下马少歇，且待月明再战；却才卸甲而坐。月光方出，忽四下火光冲天，鼓声大震，矢石如雨。魏兵杀到，皆叫曰：「赵云早降！」云即上马迎敌。四面军马渐渐逼近，八方弩箭交射甚急，人马皆不能向前。云仰天叹曰：「吾不服老，死于此地矣！」忽东北角上喊声大起，魏兵纷纷乱窜。一彪军杀到，为首大将持丈八点钢矛，马项下挂一颗人头。云视之，乃张苞也。苞见了赵云，言曰：「丞相恐老将军有失，特遣某引五千兵接应。闻老将军被困，故杀透重围。正遇魏将薛则拦路，被某杀之。」云大喜，即与张苞杀出西北角来。只见魏兵弃戈奔走。一彪军从外呐喊杀入，为首大将提偃月青龙刀，手挽人头。云视之，乃关兴也。兴曰：「奉丞相之命，恐老将军有失，特引五千兵前来接应。却才阵上逢着魏将董禧，被吾一刀斩之，枭首在此。丞相随后便到也。」云曰：「二将军已建奇功，何不趁今日擒住夏侯楙，以定大事？」张苞闻言，遂引兵去了。兴曰：「我也干功去。」遂亦引兵去了。云回顾左右曰：「他两个是吾子姪辈，尚且争先干功；吾乃国家上将，朝廷旧臣，反不如此小儿耶？吾当舍老命以报先帝之恩！」于是引兵来捉夏侯楙。当夜三路兵夹攻，大破魏军一阵。邓芝引兵接应，杀得尸横遍野，血流成河。夏侯楙乃无谋之人，更兼年幼，不曾经战；见军大乱，遂引帐下骁将百余人，望南安郡而走。众军 因见无主，尽皆逃窜。兴、苞二将，闻夏侯楙望南安郡去了，连夜赶来。楙走入城中，令紧闭城门，驱兵守御。兴、苞二人赶到，将城围住；赵云随后也到：三面攻打。少时，邓芝亦引兵到。一连围了十日，攻打不下。</p>
<p>　　忽报丞相留后军住沔阳，左军屯阳平，右军屯石城，自引中军来到。赵云、邓芝、关兴、张苞皆来拜问孔明，说连日攻城不下。孔明遂乘小车亲到城边周围看了一遍，回寨升帐而坐。众将环立听令。孔明曰：「此郡壕深城峻，不易攻也。吾正事不在此城，汝等如只久攻，倘魏兵分道而出，以取汉中，吾军危矣。」邓芝曰：「夏侯楙乃魏之驸马，若擒此人，胜斩百将。今困于此，岂可弃之而去？」孔明曰：「吾自有计。此处西连天水郡，北抵安定郡。二处太守，不知何人？」探卒答曰：「天水太守马遵，安定太守崔谅。」孔明大喜，乃唤魏延受计，如此如此；又唤关兴、张苞受计，如此如此；又唤心腹军士二人受计，如此行之。各将领命，引兵而去。孔明却在南安城外，令军运柴草堆于城下，口称烧城。魏兵闻知，皆大笑不惧。</p>
<p>　　却说安定太守崔谅，在城中闻蜀兵围了南安，困住夏侯楙，十分慌惧，即点军马约共四千，守住城池。忽见一人自正南而来，口称有机密事。崔谅唤入问之，答曰：「某是夏侯都督帐下心腹将裴绪，奉都督将令，特来求救于天水、安定二郡。南安甚急，每日城上纵火为号，专望二郡救兵，并不见到；因复差某杀出重围，来此告急。可星夜起兵为外应。都督若见二郡兵到，却开城门接应也。」谅曰：「有都督文书否？」绪贴肉取出，汗已湿透；略教一视，急令手下换了匹马，便出城望天水而去。不二日，又有报马到，说天水太守已起兵救援南安去了，教安定早早接应。崔谅与府官商议。多官曰：「若不去救，失了南安，送了夏侯驸马，皆我两郡之罪也；只得救之。」谅即点起人马，离城而去，只留文官守城。崔谅提兵向南安大路进发，遥望见火光冲天，催兵星夜前进。离南安尚有五十余里，忽闻前后喊声大震，哨马报道：「前面关兴截住去路，背后张苞杀来！」安定之兵，四下逃窜。谅大惊，乃领手下百余人，往小路死战得脱，奔回安定。方到城壕边，城上乱箭射下来。蜀将魏延在城上叫曰：「吾已取了城也！何不早降？」原来魏延扮作安定军，夤夜赚开城门，蜀兵尽入；因此得了安定。</p>
<p>　　崔谅慌投天水郡来。行不到一程，前面一彪军摆开。大旗之下，一人纶巾羽扇，道袍鹤氅，端坐于车上。谅视之，乃孔明也，急拨回马走。关兴、张苞两路兵追到，只叫：「早降！」崔谅见四面皆是蜀兵，不得已遂降，同归大寨。孔明以上宾相待。孔明曰：「南安太守与足下交厚否？」谅曰：「此人乃杨阜之族弟杨陵也；与某邻郡，交契甚厚。」孔明曰：「今欲烦足下入城，说杨陵擒夏侯楙，可乎？」谅曰：「丞相若令某去，可暂退军马，容某入城说之。」孔明从其言，即时传令，教四面军马各退二十里下寨。崔谅匹马到城边叫开城门，入到府中，与杨陵礼毕，细言其事。陵曰：「我等受魏主大恩，安忍背之？可将计就计而行。」遂引崔谅到夏侯楙处，备细说知。楙曰：「当用何计？」杨陵曰：「只推某献城门，赚蜀兵入，却就城中杀之。」</p>
<p>　　崔谅依计而行，出城见孔明，说：「杨陵献城门，放大军入城，以擒夏侯楙。杨陵本欲自捉，因手下勇士不多，未敢轻动。」孔明曰：「此事至易。今有足下原降兵百余人，于内暗藏蜀将扮作安定军马，带入城去，先伏于夏侯楙府下；却暗约杨陵，待半夜之时，献开城门，里应外合。」崔谅暗思：「若不带蜀将去，恐孔明生疑。且带入去，就内先斩之，举火为号，赚孔明入来杀之，可也。」因此应允。孔明嘱曰：「吾遣亲信将关兴、张苞随足下先去，只推救军杀入城中，以安夏侯楙之心；但举火，吾当亲入城去擒之。」时值黄昏，关兴、张苞受了孔明密计，披挂上马，各执兵器，杂在安定军中，随崔谅来到南安城下。杨陵在城上撑起悬空板，倚定护心栏，问曰：「何处军马？」崔谅曰：「安定救军来到。」谅先射号箭上城，箭上带着密书曰：「今诸葛亮先遣二将，伏于城中，要里应外合。且不可惊动，恐泄漏计策。待入府中图之。」杨陵将书见了夏侯楙，细言其事。楙曰：「既然诸葛亮中计，可教刀斧手百余人，伏于府中。如二将随崔太守到府下马，闭门斩之，却于城上举火，赚诸葛亮入城。伏兵齐出，亮可擒矣。」安排已毕，杨陵回到城上言曰：「既是安定军马，可放入城。」关兴跟崔谅先行，张苞在后。杨陵下城，在门边迎接。兴手起刀落，斩杨陵于马下。崔谅大惊，急拨马走。到吊桥边，张苞大喝曰：「贼子休走！汝等诡计，如何瞒得丞相耶！」手起一枪，刺崔谅于马下。关兴早到城上，举起火来。四面蜀兵奔入。夏侯楙措手不及，开南门并力杀出。一彪军拦住，为首大将，乃是王平；交马只一合，生擒夏侯楙于马上，余皆杀死。</p>
<p>　　孔明入南安，招谕军民，秋毫无犯。众将各各献功。孔明将夏侯楙囚于车中。邓芝问曰：「丞相何故知崔谅诈也？」孔明曰：「吾已知此人无降心，故意使入城。彼必尽情告与夏侯楙，欲将计就计而行。吾见来情，足知其诈，复使二将同去，以稳其心。此人若有真心，必然阻当；彼忻然同去者，恐吾疑也。他意中度二将同去，赚入城内杀之未迟；又令吾军有托，放心而进。吾已暗嘱二将，就城门下图之。城内必无准备，吾军随后便到，此出其不意也。」众将拜服。孔明曰：「赚崔谅者，吾使心腹人诈作魏将裴绪也。吾又去赚天水郡，至今未到，不知何故。今可乘势取之。」乃留吴懿守南安，刘琰守安定，替出魏延军马去取天水郡。</p>
<p>　　却说天水郡太守马遵，听知夏侯楙困在南安城中，乃聚文武官商议。功曹梁绪、主簿尹赏、主记梁虔等曰：「夏侯驸马乃金枝玉叶，倘有疏虞，难逃坐视之罪。太守何不尽起本部兵以救之？」马遵正疑虑间，忽然夏侯驸马差心腹将裴绪到。绪入府，取公文付马遵，说：「都督求安定、天水两郡之兵，星夜救应。」言讫，匆匆而去。次日又有报马到，称说：「安定兵已先去了，教太守火急前来会合。」马遵正欲起兵，忽一人自外而入曰：「太守中诸葛亮之计矣！」众视之，乃天水冀人也；姓姜名维，字伯约。父名冏，昔日曾为天水郡功曹，因羌人乱，没于王事。维自幼博览群书，兵法武艺，无所不通；奉母至孝，郡人敬之；后为中郎将，就参本部军事。当日姜维谓马遵曰：「近闻葛诸亮杀败夏侯楙，困于南安，水泄不通，安得有人自重围之中而出？又且裴绪乃无名下将，从不曾见；况安定报马，又无公文；以此察之，此人乃蜀将诈称魏将。赚得太守出城，料城中无备，必然暗伏一军于左近，乘虚而取天水也。」马遵大悟曰：「非伯约之言，则误中奸计矣！」维笑曰：「太守放心。某有一计，可擒诸葛亮，解南安之危。」</p>
<p>　　正是：运筹又遇强中手，斗智还逢意外人。未知其计如何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_091/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_091/" class="post-title-link" itemprop="url">三国演义 - 第091回 祭泸水汉相班师 伐中原武侯上表</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-03-31 00:00:00" itemprop="dateCreated datePublished" datetime="2000-03-31T00:00:00+08:00">2000-03-31</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第091回 祭泸水汉相班师 伐中原武侯上表</font></center></p>

<p>　　却说孔明班师回国，孟获率引大小洞主酋长，及诸部落罗拜相送；前军至泸水，时值九月秋天，忽然阴云布合，狂风骤起；兵不能渡，回报孔明。孔明遂问孟获，获曰：「此水原有猖神作祸，往来者必须祭之。」孔明曰：「用何物祭享？」获曰：「旧时国中因猖神作祸，用七七四十九颗人头并黑牛白羊祭之，自然风恬浪静，更兼连年丰稔。」孔明曰：「吾今事已平定，安可妄杀一人？」遂自到泸水岸边观看。果见阴风大起，波涛汹涌，人马皆惊。孔明什疑，即寻土人问之。土人告说：「自丞相经过之后，夜夜只闻得水边鬼哭神号。自黄昏直至天晓，哭声不绝。瘴烟之内，阴鬼无数。因此作祸，无人敢渡。 」孔明曰：「此乃我之罪愆也。前者马岱引蜀兵千余，皆死于水中；更兼杀死南人，尽弃此处：狂魂怨鬼，不能解释，以致如此。吾今晚当亲自往祭。」土人曰：「须依旧例，杀四十九颗人头为祭，则怨鬼自散也。」孔明曰：「本为人死而成怨鬼，岂可又杀生人耶？吾自有主意。」唤行厨宰杀牛马，和面为剂，塑成人头，内以牛羊等肉代之，名曰「馒头」。当夜于泸水岸上，设香案，铺祭物，列灯四十九盏，扬幡招魂；将馒头等物，陈设于地。三更时分，孔明金冠鹤氅，亲自临祭，令董厥读祭文。其文曰：</p>
<p>　　维大汉建兴三年秋九月一日，武乡侯领益州牧丞相诸葛亮，谨陈祭仪，享于故殁王事蜀中将校及南人亡者阴魂曰：</p>
<p>　　我大汉皇帝，威胜五霸，明继三王。昨自远方侵境，异俗起兵；纵虿尾以兴妖，恣狼心而逞乱。我奉王命，问罪遐荒；大举貔貅，悉除蝼蚁；雄军云集，狂寇冰消。才闻破竹之声，便是失猿之势。但士卒儿郎，尽是九州豪杰；官僚将校，皆为四海英雄。习武从戎，投明事主，莫不同申三令，共展七擒；齐坚奉国之诚，并效忠君之志。何期汝等偶失兵机，缘落奸计：或为流矢所中，魂掩泉台；或为刀剑所伤，魄归长夜。生则有勇，死则成名。今凯歌欲还，献俘将及。汝等英灵尚在，祈祷必闻。随我旌旗，逐我部曲，同回上国，各认本乡，受骨肉之蒸尝，领家人之祭祀；莫作他乡之鬼，徒为异域之魂。我当奏之天子，使汝等各家尽沾恩露：年给衣粮，月赐廪禄。用兹酬答，以慰汝心。至于本境土神，南方亡鬼，血食有常，凭依不远。生者既凛天威，死者亦归王化。想宜宁帖，毋致号啕。聊表丹忱，敬陈祭祀。呜呼，哀哉！伏惟尚飨！</p>
<p>　　读毕祭文，孔明放声大哭，极其痛切，情动三军，无不下泪。孟获等众，尽皆哭泣。只见愁云怨雾之中，隐隐有数千鬼魂，皆随风而散。于是孔明令左右将祭物尽弃于泸水之中。</p>
<p>　　次日，孔明引大军俱到泸水南岸，但见云收雾散，风静浪平。蜀兵安然尽渡泸水。果然鞭敲金镫响，人唱凯歌还。行到永昌，孔明留王伉、吕凯守四郡；发付孟获领众自回，嘱其勤政驭下，善抚居民，勿失农务。孟获涕泣拜别而去。孔明自引大军回成都。后主排銮驾出郭三十里迎接，下辇立于道傍，以候孔明。孔明慌下车伏道而言曰：「臣不能速平南方，使主上怀忧，臣之罪也。」后主扶起孔明，并车而回，设太平筵会，重赏三军。自此远邦进贡来朝者三百余处。孔明奏准后主，将殁于王事者之家，一一优恤。人心欢悦，朝野清平。</p>
<p>　　却说魏主曹丕在位七年，即蜀汉建兴四年也。丕先纳夫人甄氏，即袁绍次子袁熙之妇，前破邺城时所得。后生一子，名睿，字元仲，自幼聪明，丕甚爱之。后丕又纳安平广宗人郭永之女为贵妃，甚有颜色。其父尝曰：「吾女乃女中之王也。」故号为「女王」。自丕纳为贵妃，因甄夫人失宠，郭贵妃欲谋为后，却与幸臣张韬商议。时丕有疾，韬乃诈称于甄夫人宫中掘得桐木偶人，上书天子年月日时，为魇镇之事。丕大怒，遂将甄夫人赐死，立郭贵妃为后。因无出，养曹睿为己子；虽甚爱之，不立为嗣。睿年至十五岁，弓马熟娴。当年春二月，丕带睿出猎。行于山坞之间，赶出子母二鹿，丕一箭射倒母鹿，回观小鹿驰于曹睿马前。丕大呼曰：「吾儿何不射之？」睿在马上泣告曰：「陛下已杀其母，安忍复杀其子？」丕闻之，掷弓于地曰：「吾儿真仁德之主也！」于是封睿为平原王。</p>
<p>　　夏五月，丕感寒疾，医治不痊，乃召中军大将军曹真、镇军大将军陈群、抚军大将军司马懿三人入寝宫。丕唤曹睿至，指谓曹真等曰：「今朕病已沉重，不能复生。此子年幼，卿等三人，可善辅之，勿负朕心。」三人皆告曰：「陛下何出此言？臣等愿竭力以事陛下，至千秋万岁。」丕曰：「今年许昌城门无故自崩，乃不祥之兆，朕故自知必死也。」正言间，内侍奏征东大将军曹休入宫问安。丕召入谓曰：「卿等皆国家柱石之臣也。若能同心辅朕之子，朕死亦瞑目矣！」言讫，堕泪而薨。时年四十岁，在位七年。于是曹真、陈群、司马懿、曹休等，一面举哀，一面拥立曹睿为大魏皇帝。谥父丕为文皇帝，谥母甄氏为文昭皇后。封钟繇为太傅，曹真为大将军，曹休为大司马，华歆为太尉，王朗为司徒，陈群为司空，司马懿为骠骑大将军。其余文武官僚，各各封赠。大赦天下。时雍、凉二州缺人守把，司马懿上表乞守西凉等处。曹睿从之，遂封懿提督雍、凉等处兵马。领诏去讫。</p>
<p>　　早有细作飞报入川。孔明大惊曰：「曹丕已死，孺子曹睿即位，余皆不足虑，司马懿深有谋略，今督雍、凉兵马，倘训练成时，必为蜀中之大患。不如先起兵伐之。」参军马谡曰：「今丞相平南方回，军马疲敝，只宜存恤，岂可复远征？某有一计，使司马懿自死于曹睿之手，未知丞相钧意允否？」孔明问：「是何计？」马谡曰：「司马懿虽是魏国大臣，曹睿素怀疑忌，何不密遣人往洛阳邺郡等处，布散流言，道此人欲反？更作司马懿告示天下榜文，遍贴诸处，使曹睿心疑，必然杀此人也。」孔明从之，即遣人密行此计去了。</p>
<p>　　却说邺城门上，忽一日见贴下告示一道。守门者揭了，来奏曹睿。睿观之，其文曰：</p>
<p>　　骠骑大将军总领雍、凉等处兵马事司马懿，谨以信义布告天下：昔太祖武皇帝，创立基业，本欲立陈思王子建为社稷主；不幸奸谗交集，岁久潜龙。皇孙曹睿，素无德行，妄自居尊，有负太祖之遗意。今吾应天顺人，克日兴师，以慰万民之望。告示到日，各宜归命新君。如不顺者，当灭九族！先此告闻，想宜知悉。</p>
<p>　　曹睿览毕，大惊失色，急问群臣。太尉华歆奏曰：「司马懿上表乞守雍、凉，正为此也。先时太祖武皇帝尝谓臣曰：『司马懿鹰视狼顾，不可付以兵权；久必为国家大祸。』今日反情已萌，可速诛之。」王朗奏曰：「司马懿深明韬略，善晓兵机，素有大志；若不早除，久必为祸。」睿乃降旨，欲兴兵御驾亲征。忽班部中闪出大将军曹真奏曰：「不可。文皇帝托孤于臣等数人，是知司马仲达无异志也。今事未知真假，遽尔加兵，乃逼之反耳。或者蜀吴奸细行反间之计，使我群臣自乱，彼却乘虚而击，未可知也。陛下幸察之。」睿曰：「司马懿若果谋反，将奈何？」真曰：「如陛下心疑，可仿汉高伪游云梦之计。御驾幸安邑，司马懿必然来迎；观其动静，就车前擒之，可也。」睿从之，遂命曹真监国，亲自领御林军十万，径到安邑。</p>
<p>　　司马懿不知其故，欲令天子知其威严，乃整兵马，率甲士数万来迎。近臣奏曰：「司马懿果率兵十余万，前来抗拒，实有反心矣。」睿慌命曹休先领兵迎之。司马懿见兵马前来，只疑车驾亲至，伏道而迎。曹休出曰：「仲达受先帝托孤之重，何故反耶？」懿大惊失色，汗流遍体，乃问其故。休备言前事。懿曰：「此吴、蜀奸细反间之计，欲使我君臣自相残害，彼却乘虚而袭。某当自见天子辨之。」遂即退了军马，至睿前俯伏泣奏曰：「臣受先帝托孤之重，安敢有异心？必是吴、蜀之奸计。臣请提一旅之师，先破蜀，后伐吴，报先帝与陛下，以明臣心。」睿疑虑未决。华歆奏曰：「不可付之兵权。可即罢归田里。」睿依言，将司马懿削职回乡，命曹休总督雍、凉军马。曹睿驾回洛阳。</p>
<p>　　却说细作探知此事，报入川中。孔明闻知大喜曰：「吾欲伐魏久矣，奈有司马懿总雍、凉之兵。今既中计遭贬，吾有何忧？」次日，后主早朝，大会官僚。孔明出班上出师表一道。表曰：</p>
<p>　　臣亮言：先帝创业未半，而中道崩殂；今天下三分，益州罢敝。此诚危急存亡之秋也。然侍卫之臣，不懈于内；忠志之士，忘身于外者：盖追先帝之殊遇，欲报之于陛下也。诚宜开张圣听，以光先帝遗德，恢宏志士之气；不宜妄自菲薄，引喻失义，以塞忠谏之路也。宫中府中，俱为一体；陟罚臧否，不宜异同。若有作奸犯科，及为忠善者，宜付有司，论其刑赏，以昭陛下平明之治；不宜偏私，使内外异法也。侍中侍郎郭攸之、费袆、董允等，此皆良实，志虑忠纯，是以先帝简拔以遗陛下。愚以为宫中之事，事无大小，悉以咨之，然后施行，必得裨补阙漏，有所广益。将军向宠，性行淑均，晓畅军事，试用之于昔日，先帝称之曰「能」，是以众议举宠以为督。愚以为营中之事，事无大小，悉以咨之，必能使行阵和穆，优劣得所也。亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓灵也！侍中、尚书、长史、参军，此悉贞亮死节之臣也。愿陛下亲之，信之，则汉室之隆，可计日而待也。</p>
<p>　　臣本布衣，躬耕南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驰驱。后值倾覆，受任于败军之际，奉命于危难之间，尔来二十有一年矣。先帝知臣谨慎，故临崩寄臣以大事也。受命以来，夙夜忧虑，恐付托不效，以伤先帝之明。故五月渡泸，深入不毛。今南方已定，甲兵已足，当奖帅三军，北定中原，庶竭驽钝，攘除奸凶，兴复汉室，还于旧都：此臣所以报先帝而忠陛下之职分也。至于斟酌损益，进尽忠言，则攸之、袆、允之任也。愿陛下托臣以讨贼兴复之效，不效则治臣之罪，以告先帝之灵；若无兴复之言，则责攸之、袆、允等之咎，以彰其慢。陛下亦宜自谋，以咨诹善道，察纳雅言，深追先帝遗诏。臣不胜受恩感激！今当远离，临表涕泣，不知所云！</p>
<p>　　后主览表曰：「相父南征，远涉艰难；方始回都，坐未安席；今又欲北征，恐劳神思。」孔明曰：「臣受先帝托孤之重，夙夜未尝有怠；今南方已平，可无内顾之忧；不就此时讨贼，恢复中原，更待何日？」忽班部中太史谯周出奏曰：「臣夜观天象，北方旺气正盛，星曜倍明，未可图也。」乃顾孔明曰：「丞相深明天文，何故强为？」孔明曰：「天道变易不常，岂可拘执？吾今且驻军马于汉中，观其动静而后行。」谯周苦谏不从。于是孔明乃留郭攸之、董允、费袆等为侍中，总摄宫中之事。又留向宠为大将，总督御林军马；陈震为侍中，蒋琬为参军，张裔为长史，掌丞相府事；杜琼为谏议大夫；杜微、杨洪为尚书；孟光、来敏为祭酒；尹默、李撰为博士；却正、费诗为秘书；谯周为太史。内外文武官僚一百余员，同理蜀中之事。</p>
<p>　　孔明受诏归府，唤诸将听令。前督部镇北将军领丞相司马凉州刺史都亭侯魏延，前军都督领扶风太守张翼，牙门将裨将军王平，后军领兵使安汉将军领建宁太守李恢，副将定远将军领汉中太守吕义，兼管运粮左军领兵使平北将军陈仓侯马岱，副将飞卫将军廖化，右军领兵使奋威将军博阳亭侯马忠，镇抚将军关内侯张嶷，行中军师车骑大将军都乡侯刘琰，中监军扬武将军邓芝，中参军安远将军马谡，前将军都亭侯袁綝，左将军高阳侯吴懿，右将军玄都侯高翔，后将军安乐侯吴班，领长史绥军将军杨仪，前将军征南将军刘巴，前护军偏将军汉成亭侯许允，左护军笃信中郎将丁咸，右护军偏将军刘敏，后护军典军中郎将宫雍，行参军昭武中郎将胡济，行参军谏议将军阎晏，行参军偏将军爨习，行参军裨将军杜义，武略中郎将杜祺，绥军都尉盛㪍，从事武略中郎将樊岐，典军书记樊建 丞相令史董厥，帐前左护卫使龙骧将军关兴，右护卫使虎翼将军张苞，以上一应官员，都随着平北大都督丞相武乡侯领益州牧知内外事诸葛亮。分拨已定，又檄李严等守川口以拒东吴。</p>
<p>　　选定建兴五年春三月丙寅日，出师伐魏。忽帐下一老将，厉声而进曰：「我虽年迈，尚有廉颇之勇，马援之雄。此二古人皆不服老，何故不用我耶？」众视之，乃赵云也。孔明曰：「吾自平南回都，马孟起病故，吾甚惜之，以为折一臂也。今将军年纪已高，倘稍有参差，动摇一世英名，减却蜀中锐气。」云厉声曰：「吾自随先帝以来，临阵不退，遇敌则先。大丈夫得死于疆场者幸也，吾何恨焉？愿为前部先锋。」孔明再三苦劝不住。云曰：「如不教我为先锋，就撞死于阶下！」孔明曰：「将军既要为先锋，须得一人同去。」言未尽，一人应曰：「某虽不才，愿助老将军先引一军前去破敌。」孔明视之，乃邓芝也。孔明大喜，即拨精兵五千，副将十员，随赵云、邓芝去讫。孔明出师，后主引百官送于北门外十里。孔明辞了后主，旌旗蔽野，戈戟如林，率军望汉中迤逦进发。</p>
<p>　　却说边庭探知此事，报入洛阳。是日曹睿设朝。近臣奏曰：「边官报称：诸葛亮率领大兵三十余万，出屯汉中，令赵云、邓芝为前部先锋，引兵入境。」睿大惊，问群臣曰：「谁可为将，以退蜀兵？」忽一人应声而出曰：「臣父死于汉中，切齿之恨，未尝得报。今蜀兵犯境，臣愿引本部猛将，更乞陛下赐关西之兵，前往破蜀。上为国家效力，下报父雠，臣万死不恨！」众视之，乃夏侯渊之子夏侯楙也。楙字子休；其性最急，又最吝。自幼嗣与夏侯惇为子。后夏侯渊为黄忠所斩，曹操怜之，以女清河公主招楙为驸马，因此朝中钦敬。虽掌兵权，未尝临阵。当时自请出征，曹睿即命为大都督，调关西诸路军马前去迎敌。司徒王朗谏曰：「不可。夏侯驸马素不曾经战，今付以大任，非其所宜。更兼诸葛亮足智多谋，深通韬略，不可轻敌。」夏侯楙叱曰：「司徒莫非结连诸葛亮，欲为内应耶？吾自幼从父习学韬略，深通兵法。汝何欺我年幼？吾若不生擒诸葛亮，誓不回见天子！」王朗等皆不敢言。夏侯楙辞了魏主，星夜到长安，调关西诸路军马二十余万，来敌孔明。</p>
<p>　　正是：欲秉白旄麾将士，却教黄吻掌兵权。未知胜负如何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_090/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_090/" class="post-title-link" itemprop="url">三国演义 - 第090回 驱巨兽六破蛮兵 烧藤甲七擒孟获</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-03-30 00:00:00" itemprop="dateCreated datePublished" datetime="2000-03-30T00:00:00+08:00">2000-03-30</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第090回 驱巨兽六破蛮兵 烧藤甲七擒孟获</font></center></p>

<p>　　却说孔明放了孟获等一干人，杨锋父子皆封官爵，重赏洞兵。杨锋等拜谢而去。孟获等连夜奔回银坑洞。那洞外有三江：乃是泸水、甘南水、西城水。三路水会合，故为三江。其洞北近平坦二百余里，多产万物；洞西二百余里，有盐井；西南二百里，直抵泸、甘；正南三百里，乃是梁都洞。洞中有山，环抱其洞；山上出银矿，故名为银坑山。山中置宫殿楼台，以为蛮王巢穴。其中建一祖庙，名曰「家鬼」。四时杀牛宰马享祭，名曰「卜鬼」。每年常以蜀人并外乡之人祭之。若人患病，不肯服药，只祷师巫，名为「药鬼」。其处无刑法，但犯罪即斩。有女长成，却于溪中沐浴，男女自相混淆，任其自配，父母不禁，名为「学艺」。年岁雨水均调，则种稻谷；倘若不熟，杀蛇为羹，煮象为饭。每方隅之中，上户号曰「洞主」，次曰「酋长」。每月初一十五两日，皆在三江城中买卖，转易货物。其风俗如此。</p>
<p>　　却说孟获在洞中，聚集宗党千余人，谓之曰：「吾屡受辱于蜀兵，立誓欲报之。汝等有何高见？」言未毕，一人应曰：「吾举一人，可破诸葛亮。」众视之，乃孟获妻弟，现为八番部长，名曰「带来洞主」。获大喜，急问何人。带来洞主曰：「此去西南八纳洞，洞主木鹿大王，深通法术：出则骑象；能呼风唤雨；常有虎豹豺狼、毒蛇恶蝎跟随。手下更有三万神兵，甚是英勇。大王可修书具礼，某亲往求之。此人若允，何惧蜀兵哉？」获忻然，令国舅赍书而去。却令朵思大王守把三江城，以为前面屏障。</p>
<p>　　却说孔明提兵直至三江城，遥望见此城三面傍江，一面通旱；即遣魏延、赵云同领一军于旱路打城。军到城下时，城上弓弩齐发。原来洞中之人，多习弓弩。一弩齐发十矢；箭头上皆用毒药；但有中箭者，皮肉皆烂，见五脏而死。赵云、魏延不能取胜，回见孔明言药箭之事。孔明自乘小车，到军前看了虚实，回到寨中，令军退数里下寨。蛮兵望见蜀兵远退，皆大笑作贺，只疑蜀兵惧怯而退；因此夜间安心稳睡，不去哨探。</p>
<p>　　却说孔明约军退后，即闭寨不出。一连五日，并无号令。黄昏左侧，忽起微风。孔明传令曰：「每军要衣襟一幅，限一更时分应点。无者立斩。」诸将皆不知其意。众军依令预备。初更时分，又传令曰：「每军衣襟一幅，包土一包。无者立斩。」众军亦不知其意，只得依令预备。孔明又传令曰：「诸军包土，俱在三江城下交割。先到者有赏。」众军闻令，皆包净土，飞奔城下。孔明令积土为蹬道，先上城者为头功。于是蜀兵十余万，并降兵万余，将所包之土，一齐弃于城下。一霎时，积土成山，接连城上。一声暗号，蜀兵皆上城。蛮兵急放弩时，大半早被执下。余者弃城而逃。朵思大王死于乱军之中。蜀将督军分路剿杀。孔明取了三江城。所得珍宝，皆赏三军。败残蛮兵，逃回见孟获，说「朵思大王身死，失了三江城。」获大惊。</p>
<p>　　正虑之间，人报蜀兵已渡江，见在本洞中下寨。孟获甚是慌张。忽然屏风后一人大笑而出曰：「既为男子，何无智也？我虽是一妇人，愿与你出战。」获视之，乃妻祝融夫人也。夫人世居南蛮，乃祝融氏之后；善使飞刀，百发百中。孟获起身称谢。夫人忻然上马，引宗党猛将数百员，生力洞兵五万，出银坑宫阙，来与蜀兵对敌。方才转过洞口，一彪军拦住，为首蜀将，乃是张嶷。蛮兵见之，却早两路摆开。祝融夫人背插五口飞刀，手挺丈八长标，坐下卷毛赤兔马。张嶷见之，暗暗称奇。二人骤马交锋。战不数合，夫人拨马便走。张嶷赶去，空中一把飞刀落下。嶷急用手隔，正中左臂，翻身落马。蛮兵发一声喊，将张嶷执缚去了。马忠听得张嶷被执，急出救时，早被蛮兵困住。望见祝融夫人挺标勒马而立，忠忿怒向前去战，坐下马绊倒，亦被擒了。都解入洞中来见孟获。获设席庆贺。夫人叱刀斧手推出张嶷、马忠要斩。获止曰：「诸葛亮放吾五次，今番若斩彼将，是不义也。且囚在洞中，待擒住诸葛亮，杀之未迟。」夫人从其言，笑饮作乐。</p>
<p>　　却说败残兵来见孔明，告知其事。孔明即唤马岱、赵云、魏延三人受计。各自领军前去。次日，蛮兵报入洞中，说赵云搦战。祝融夫人即上马出迎。二人战不数合，云拨马便走。夫人恐有埋伏，勒兵而回。延又引军来搦战，夫人纵马相迎。正交锋紧急，延诈败而逃，夫人只不赶。次日，赵云又引军来搦战，夫人领洞兵出迎。二人战不数合，云诈败而走，夫人按标不赶。欲收兵回洞时，魏延引军齐声辱骂，夫人急挺标来取魏延。延拨马便走。夫人忿怒赶来，延骤马奔入山僻小路。忽然背后一声响亮，延回头视之，夫人仰鞍落马。原来马岱埋伏在此，用绊马索绊倒，就里擒缚，解投大寨而来。蛮将洞兵皆来救时，赵云一阵杀散。孔明端坐于帐上。马岱解祝融夫人到，孔明急令武士去其缚，请在别帐赐酒压惊，遣使往告孟获，欲送夫人换张嶷、马忠二将。</p>
<p>　　孟获允诺，即放出张嶷、马忠，还了孔明。孔明遂送夫人入洞。孟获接着，又喜又恼。忽报八纳洞主到。孟获出帐迎接，见其人骑着白象，身穿金珠璎络，腰悬两口大刀，领着一班喂养虎豹豺狼之士，簇拥而入。获再拜哀告，诉说前事。木鹿大王许以报雠。获大喜，设宴相待。次日，木鹿大王引本洞兵带猛兽而出。赵云、魏延听知蛮兵出，遂将军马布成阵势。二将并辔立于阵前视之，只见蛮兵旗帜器械皆别；人多不穿衣甲，尽裸身赤体，面目丑陋；身带四把尖刀；军中不鸣鼓角，但筛金为号；木鹿大王腰挂两把宝刀，手执蒂钟，身骑白象，从大旗中而出。赵云见了，谓魏延曰：「我等上阵一生，未尝见如此人物。」二人正沉吟之际，只见木鹿大王口中不知念甚咒语，手摇蒂钟。忽然狂风大作，飞砂走石，如同骤雨；一声画角响，虎豹豺狼，猛兽毒蛇，乘风而出，张牙舞爪，冲将过来。蜀兵如何抵当，往后便退。蛮兵随后追杀，直赶到三江界路方回。赵云、魏延收聚败兵，来孔明帐前请罪，细说此事。</p>
<p>　　孔明笑曰：「非汝二人之罪。吾未出茅庐之时，先知南蛮有『驱虎豹』之法。吾在蜀中已办下破此阵之物也。随军有二十辆车，俱封记在此。今日且用一半，留下一半，后有别用。」遂令左右取了十辆红油柜车到帐下，留十辆黑油柜车在后。众皆不知其意。孔明将柜打开，皆是木刻彩画巨兽，俱用五色绒线为毛衣，钢铁为牙爪，一个可骑坐十人。孔明选了精壮军士一千余人，领了一百口，内装烟火之物，藏在车中。次日，孔明驱兵大进，布于洞口。蛮兵探知，入洞报与蛮王。木鹿大王自谓无敌，即与孟获引洞兵而出。孔明纶巾羽扇，身衣道袍，端坐于车上。孟获指曰：「车上坐的便是诸葛亮！若擒住此人，大事定矣！」木鹿大王口中念咒，手摇蒂钟。顷刻之间，狂风大作，猛兽突出。孔明将羽扇一摇，其风便回吹彼阵中去了。蜀阵中假兽拥出。蛮洞真兽见蜀阵巨兽口吐火焰，鼻出黑烟，身摇铜铃，张牙舞爪而来，诸恶兽不敢前进，皆奔回蛮洞，反将蛮兵冲倒无数。孔明驱兵大进，鼓角齐鸣，望前追杀。木鹿大王死于乱军之中。洞内孟获宗党，皆弃宫阙，扒山越岭而走。孔明大军占了银坑洞。</p>
<p>　　次日，孔明正要分兵缉擒孟获，忽报：「蛮王孟获妻弟带来洞主，因劝孟获归降，获不从，今将孟获并祝融夫人及宗党数百余人尽皆擒来，献与丞相。」孔明听知，即唤张嶷、马忠，分付如此如此。二将受了计，引二千精壮兵，伏于两廊。孔明即令守门将，俱放进来。带来洞主引刀斧手解孟获等数百人，拜于殿下。孔明大喝曰：「与吾擒下！」两廊壮兵齐出，二人捉一人，尽被执缚。孔明大笑曰：「量汝些小诡计，如何瞒得我！汝见二次俱是本洞人擒汝来降，吾不加害汝，只道吾深信，故来诈降，欲就洞中杀吾！」喝令武士搜其身畔，果然各带利刀。孔明问孟获曰：「汝原说在汝家擒住，方始心服；今日如何？」获曰：「此是我等自来送死，非汝之能也。吾心未服。」孔明曰：「吾擒住六番，尚然不服，欲待何时耶？」获曰：「汝第七次擒住，吾方倾心归服，誓不反矣。」孔明曰：「巢穴已破，吾何虑哉？」令武士尽去其缚，叱之曰：「这番擒住，再若支吾，必不轻恕！」孟获等抱头鼠窜而去。</p>
<p>　　却说败残蛮兵有千余人，大半中伤而逃，正遇蛮王孟获。获收了败兵，心中稍喜，却与带来洞主商议曰：「吾今洞府已被蜀兵所占，今投何地安身？」带来洞主曰：「止有一国可以破蜀。 」获喜曰：「何处可去？」带来洞主曰：「此去东南七百里，有一国名乌戈国。国主兀突骨，身长二丈，不食五谷，以生蛇恶兽为饭；身有鳞甲，刀箭不能侵。其手下军士，俱穿藤甲；其藤生于山涧之中，盘于石壁之内；国人采取浸于油中，半年方取出晒之；晒干复浸，凡十余遍，却才造成铠甲；穿在身上，渡江不沉，经水不湿，刀箭皆不能入。因此号为『藤甲军』。今大王可往求之。若得彼相助，擒诸葛亮如利刀破竹也。」孟获大喜，遂投乌戈国，来见兀突骨。其洞无宇舍，皆居土穴之内。孟获入洞，再拜哀告前事。兀突骨曰：「吾起本洞之兵，与汝报雠。」获欣然拜谢。于是兀突骨唤两个领兵俘长：一名土安，一名奚泥；起三万兵，皆穿藤甲，离乌戈国望东北而来。行至一江，名桃花水。两岸有桃树，历年落叶于水中，若别国人饮之尽死；惟乌戈国人饮之，倍添精神。兀突骨兵至桃花渡口下寨，以待蜀兵。</p>
<p>　　却说孔明令蛮人哨探孟获消息，回报曰：「孟获请乌戈国主，引三万藤甲军，见屯于桃花渡口。孟获又在各番聚集蛮兵，并力拒战。」孔明听说，提兵大进，直至桃花渡口，隔岸望见蛮兵不类人形，甚是丑恶；又问土人，言说即日桃叶正落，水不可饮。孔明退五里下寨，留魏延守寨。</p>
<p>　　次日，乌戈国主引一彪藤甲军过河来，金鼓大震。魏延引兵出迎。蛮兵卷地而至。蜀兵以弩箭射到藤甲之上，皆不能透，俱落于地；刀砍枪刺，亦不能入。蛮兵皆使利刀钢叉，蜀兵如何抵当，尽皆败走。蛮兵不赶而回。魏延复回。赶到桃花渡口，只见蛮兵带甲渡水而去；内有困乏者，将甲脱下，放在水面，以身坐其上而渡。魏延急回大寨，来禀孔明，细言其事。孔明请吕凯并土人问之。凯曰：「某素闻南蛮中有一乌戈国，无人伦者也。更有藤甲护身，急切难伤。又有桃叶恶水，本国人饮之，反添精神；别国人饮之，即死。如此蛮方，纵使全胜，有何益焉？不如班师早回。」孔明笑曰：「吾非容易到此，岂可便去？吾明日自有平蛮之策。」于是令赵云助魏延守寨，且休轻出。</p>
<p>　　次日，孔明令土人引路，自乘小车到桃花渡口北岸山僻去处，遍观地理。山险岭峻之处，车不能行，孔明弃车步行。忽到一山，望见一谷，形如长蛇，皆危峭石壁，并无树木，中间一条大路。孔明问土人曰：「此谷何名？」土人答曰：「此处名为盘蛇谷。出谷则三江城大路。谷前名塔郎甸。」孔明大喜曰：「此乃天赐吾成功于此也！」遂回旧路，上车归寨，唤马岱分付曰：「与汝黑油柜车十辆，须用竹竿千条。柜内之物，如此如此。可将本部兵去把住盘蛇谷两头，依法而行。与汝半月限，一切完备。至期如此施设。倘有走漏，定按军法。」马岱受计而行。又唤赵云分付曰：「汝去盘蛇谷后，三江大路口如此守把。所用之物，克日完备。」赵云受计而去。又唤魏延分付曰：「汝可引本部兵去桃花渡口下寨。如蛮兵渡水来敌，汝便弃了寨，望白旗处而走。限半个月内，须要连输十五阵，弃七个寨栅。若输十四阵，也休来见我。」魏延领命，心中不乐，怏怏而去。孔明又唤张翼另引一军，依所指之处，筑立寨栅去了。却令张嶷、马忠引本洞所降千人，如此行之。各人都依计而行。</p>
<p>　　却说孟获与乌戈国主兀突骨曰：「诸葛亮多有巧计，只是埋伏。今后交战，分付三军：但见山谷之中，林木多处，不可轻进。」兀突骨曰：「大王说的有理。吾已知道中国人多行诡计。今后依此言行之。吾在前面厮杀，汝在背后教道。」两人商量已定。忽报蜀兵在桃花渡口北岸立起营寨。兀突骨即差二俘长引藤甲军渡河来，与蜀兵交战。不数合，魏延败走。蛮兵恐有埋伏，不赶自回。次日，魏延又去立了营寨。蛮兵哨得，又有众军渡过河来战。延出迎之。不数合，延败走。蛮兵追杀十余里，见四下并无动静，便在蜀寨中屯住。次日，二俘长请兀突骨到寨，说知此事。兀突骨即引兵大进，将魏延追一阵。蜀兵皆弃甲抛戈而走。只见前有白旗，延引败兵，急奔到白旗处，早有一寨，就寨中屯住。兀突骨驱兵追至，延引兵弃寨而走。蛮兵得了蜀寨。次日，又望前追杀。魏延回兵交战，不三合又败，只看白旗处而走。又有一寨，延就寨屯住。次日，蛮兵又至。延略战又走。蛮兵占了蜀寨。</p>
<p>　　话休絮烦。魏延且战且走，已败十五阵，连弃七个营寨。蛮兵大进追杀。兀突骨自在军前破敌，于路但见林木茂盛之处，便不敢进；却使人远望，果见树阴之中，旌旗招飐。兀突骨谓孟获曰：「果不出大王所料。」孟获大笑曰：「诸葛亮今番被吾识破！大王连日胜了他十五阵，夺了七个营寨，蜀兵望风而走。诸葛亮已是计穷；只此一进，大事定矣！」兀突骨大喜，遂不以蜀兵为念。至第十六日，魏延引败残兵来，与藤甲军对敌。兀突骨骑象当先，头戴日月狼须帽；身披金珠缨络；两肋下露出生鳞甲；眼目中微露光芒；手指魏延大骂。延拨马便走。后面蛮兵大进。魏延引兵转过了盘蛇谷，望白旗而走。兀突骨统引兵众，随后追杀。兀突骨望见山上并无草木，料无埋伏，放心追杀。赶到谷中，见数十辆黑油柜车在当路。蛮兵报曰：「此是蜀兵运粮道路，因大王兵至，撇下粮车而走。」兀突骨大喜，催兵追赶。将出谷口，不见蜀兵。只见横木乱石滚下，垒断谷口。兀突骨令兵开路而进，忽见前面大小车辆，装载干柴，尽皆火起。兀突骨忙教退兵，只闻后军发喊，报说谷口已被干柴垒断。车中原来皆是火药，一齐烧着。兀突骨见无草木，心尚不慌，令寻路而走。只见山上两边乱丢火把。火把到处，地中药线皆着，就地飞起铁炮。满谷中火光乱舞。但逢藤甲，无有不着。将兀突骨并三万藤甲军，烧得互相拥抱，死于盘蛇谷中。孔明在山上往下看时，只见蛮兵被火烧得伸拳舒腿，大半被铁炮打的头脸粉碎，皆死于谷中，臭不可闻。孔明垂泪而叹曰：「吾虽有功于社稷，必损寿矣！」左右将士，无不感叹。</p>
<p>　　却说孟获在寨中，正望蛮兵回报。忽然千余人笑拜于寨前，言说「乌戈国兵与蜀兵大战，将诸葛亮围在盘蛇谷中了。特请大王前去接应。我等皆是本洞之人，不得已而降蜀。今知大王前来，特来助战。」孟获大喜，即引宗党并所聚番人，连夜上马；就令蛮兵引路。方到盘蛇谷时，只见火光甚烈，臭味难闻。获知中计，急退兵时，左边张嶷，右边马忠，两路军杀出。获方欲抵敌，一声喊起，蛮兵中大半皆是蜀兵，将蛮王宗党并聚集的番人，尽皆擒了。孟获匹马杀出重围，望山径而走。</p>
<p>　　正走之间，见山凹里一簇人马，拥出一辆小车；车中端坐一人，纶巾羽扇，身衣道袍，乃孔明也。孔明大喝曰：「反贼孟获！今番如何？」获即回马走。傍边闪过一将，拦住去路，乃是马岱。孟获措手不及，被马岱生擒活捉了。此时王平、张翼已引一军，赶到蛮寨中，将祝融夫人并一应老小皆活捉而来。</p>
<p>　　孔明归到寨中，升帐而坐，谓众将曰：「吾今此计，不得已而用之，大损阴德。我料敌人必算吾于林木多处埋伏，吾却空设旌旗，实无兵马，疑其心也。吾令魏文长连输十五阵者，坚其心也。吾见盘蛇谷止一条路，两壁厢皆是光石，并无树木，下面都是沙土，因令马岱将黑油车安排于谷中。车中油柜内，皆是预先造下的火炮，名曰『地雷』。一炮中藏九炮，三十步埋之。中用竹竿通节，以引药线；才一发动，山殒石裂。吾又令赵子龙预备草车，安排于谷口。又于山上准备大木乱石。却令魏延赚兀突骨并藤甲军入谷，放出魏延，即断其路，随后焚之。吾闻：『利于水者必不利于火。』藤甲虽刀箭不能入，乃油浸之物，见火必着。蛮兵如此顽皮，非火攻安能取胜？使乌戈国之人不留种类者，是吾之大罪也！」众将拜伏曰：「丞相天机，鬼神莫测也！」明令押过孟获来。孟获跪于帐下。孔明令去其缚，教且在别帐与酒食压惊。孔明唤管酒食官至坐榻前，如此如此，分付而去。</p>
<p>　　却说孟获与祝融夫人并孟优、带来洞主、一切宗党在别帐饮酒。忽一人入帐谓孟获曰：「丞相面羞，不欲与公相见。特令我来放公回去，再招人马来决胜负。公今可速去。」孟获垂泪言曰：「七擒七纵，自古未尝有也。吾虽化外之人，颇知礼义，直如此无羞耻乎？」遂同兄弟妻子宗党人等，皆匍匐跪于帐下，肉袒谢罪曰：「丞相天威，南人不复反矣！」孔明曰：「公今服乎？」获泣谢曰：「某子子孙孙皆感覆载生成之恩，安得不服？」孔明乃请孟获上帐，设宴庆贺，就令永为洞主。所夺之地，尽皆退还。孟获宗党及诸蛮兵，无不感戴，皆欣然跳跃而去。</p>
<p>　　后人有诗赞孔明曰：</p>
<p>　　羽扇纶巾拥碧幢，七擒妙策制蛮王。至今溪洞传威德，为选高原立庙堂。</p>
<p>　　长史费袆入谏曰：「今丞相亲提士卒，深入不毛，收服蛮方；蛮王今既已归服，何不置官吏，与孟获一同守之？」孔明曰：「如此有三不易：留外人则当留兵，兵无所食，一不易也；蛮人伤破，父兄死亡，留外人而不留兵，必成祸患，二不易也；蛮人累有废杀之罪，自有嫌疑，留外人终不相信，三不易也。今吾不留人，不运粮，与相安于无事而已。」众人尽服。于是南方皆感孔明恩德，乃为孔明立生祠，四时享祀；皆呼之为「慈父」。各送珍珠金宝丹漆药材，耕牛战马，以资军用，誓不再反。南方已定。</p>
<p>　　却说孔明犒军已毕，班师回蜀，令魏延引本部兵为前锋。延引兵方至泸水，忽然阴云四合，水面上一阵狂风骤起，飞沙走石，军不能进。延退兵回报孔明。孔明遂请孟获问之。</p>
<p>　　正是：塞外蛮人方帖服，水边鬼卒又猖狂。未知孟获所言若何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_089/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_089/" class="post-title-link" itemprop="url">三国演义 - 第089回 武乡侯四番用计 南蛮王五次遭擒</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-03-29 00:00:00" itemprop="dateCreated datePublished" datetime="2000-03-29T00:00:00+08:00">2000-03-29</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第089回 武乡侯四番用计 南蛮王五次遭擒</font></center></p>

<p>　　却说孔明自驾小车，引数百骑前来探路。前有一河，名曰西洱河。水势虽慢，并无一只船筏。孔明令伐木为筏而渡，其木到水皆沉。孔明遂问吕凯。凯曰：「闻西洱河上流有一山，其山多竹，大者数围。可令人伐之，于河上搭起竹桥，以渡军马。」孔明即调三万人入山，伐竹数十万根，顺水放下，于河面狭处，搭起竹桥，阔十余丈。乃调大军于河北岸一字儿下寨，便以河为壕堑，以浮桥为门，垒土为城；过桥南岸，一字下三个大营，以待蛮兵。</p>
<p>　　却说孟获引数十万蛮兵，恨怒而来。将近西洱河，孟获引前部一万刀牌獠丁，直扣前寨搦战。孔明头戴纶巾，身披鹤氅，手执羽扇，乘驷马车，左右众将簇拥而出。孔明见孟获身穿犀皮甲，头顶朱红盔，左手挽牌，右手执刀，骑赤毛牛，口中辱骂；手下万余洞丁，各舞刀牌，往来冲突。孔明急令退回本寨，四面紧闭，不许出战。蛮兵皆裸衣赤身，直到寨门前叫骂。诸将大怒，皆来禀孔明曰：「某等情愿出寨决一死战！」孔明不许。诸将再三欲战。孔明止曰：「蛮方之人，不遵王化，今此一来，狂恶正盛，不可迎也；且宜坚守数日，待其猖獗少懈，吾自有妙计破之。」</p>
<p>　　于是蜀兵坚守数日。孔明在高阜处望之，窥见蛮兵已多懈怠，乃聚诸将曰：「汝等敢出战否？」众将欣然要出。孔明先唤赵云、魏延入帐，向耳畔低言，分付如此如此。二人受了计策先退。却唤王平、马忠入帐受计去了。又唤马岱分付曰：「吾今弃此三寨，退过河北；吾军一退，汝可便拆浮桥，移于下流，却渡赵云、魏延军马过河来接应。」岱受计而去。又唤张翼曰：「吾军退去，寨中多设灯火。孟获知之，必来追赶，汝却断其后。」张翼受计而退。孔明只教关索护车。众军退去，寨中多设灯火。蛮兵望见，不敢冲突。</p>
<p>　　次日平明，孟获引大队蛮兵径到蜀寨之时，只见三个大寨，皆无人马，于内弃下粮草车仗数百余辆。孟优曰：「诸葛弃寨而走，莫非有计否？」孟获曰：「吾料诸葛亮弃辎重而去，必因国中有紧要之事。若非吴侵，定是魏伐。故虚张灯火以为疑兵，弃车仗而去也。可速追之，不可错过。」于是孟获自驱前部，直到西洱河边。望见河北岸上，寨中旗帜整齐如故，灿若云锦；沿河一带，又设锦城。蛮兵哨见，皆不敢进。获谓优曰：「此是诸葛亮惧吾追赶，故就河北岸少住，不二日必走矣。」遂将蛮兵屯于河岸；又使人去山上砍竹为筏，以备渡河，却将敢战之兵，皆移于寨前面。却不知蜀兵早已入自己之境。</p>
<p>　　是日，狂风大作，四壁厢火明鼓响。蜀兵杀到，蛮兵獠丁，自相冲突。孟获大惊，急引宗族洞丁杀开条路，径奔旧寨。忽一彪军从寨中杀出，乃是赵云。获慌忙回西洱河，望山僻处而走。又一彪军杀出，乃是马岱。孟获只剩得数十个败残兵，望山谷中而逃。见南、北、西三处，尘头火光，因此不敢前进，只得望东奔走。方才转过山口，见一大林之前，数十从人，引一辆小车﹔车上端坐孔明，呵呵大笑曰：「蛮王孟获大败至此，吾已等候多时也！」获大怒，回顾左右曰：「吾遭此人诡计，受辱三次，今幸得这里相遇。汝等奋力前进，连人带马砍为粉碎！」数骑蛮兵，猛力向前。孟获当先呐喊。抢到大林之前，趷踏一声，踏了陷坑，一齐塌倒。大林之内，转出魏延，引数百军来，一个个拖出，用索缚定。孔明先到寨中，招安蛮兵，并诸甸酋长洞丁。此时大半皆归本乡去了。除死伤外，其余尽皆归降。孔明以酒肉相待，以好言抚慰，尽令放回。蛮兵皆感叹而去。</p>
<p>　　少顷，张翼解孟优至。孔明诲之曰：「汝兄愚迷，汝当谏之。今被吾擒了四番，有何面目再见人耶？」孟优羞惭满面，伏地告求免死。孔明曰：「吾杀汝不在今日，吾且饶汝性命，劝谕汝兄。」令武士解其绳索，放起孟优。优泣拜而去。不一时，魏延解孟获至。孔明大怒曰：「你今番又被吾擒了，有何理说？」获曰：「吾今误中诡计，死不瞑目！」孔明叱武士推出斩之。获全无惧色，回顾孔明曰：「若敢再放吾回去，必然报四番之恨。」孔明大笑，令左右去其缚，赐酒压惊，就坐于帐中。孔明问曰：「吾今四次以礼相待，汝尚然不服，何也？」获曰：「吾虽是化外之人，不似丞相专施诡计，吾如何肯服？」孔明曰：「若再放汝回去，复能战乎？」获曰：「丞相若再拿住，吾那时倾心降服，尽献本洞之物犒军，誓不反乱。」孔明即笑而遣之。</p>
<p>　　获忻然拜谢而去。于是聚得诸洞壮丁数千人，望南迤逦而行。早望见尘头起处，一队兵到，乃是兄弟孟优，重整残兵，来与兄报雠。兄弟二人，抱头相哭，诉说前事。优曰：「我兵屡败，蜀兵屡胜，难以抵当。只可就山阴洞中，退避不出。蜀兵受不过暑气，自然退矣。」获问曰：「何处可避？ 」优曰：「此去西南有一洞，名曰秃龙洞。洞主朵思大王，与弟甚厚，可投之。」于是孟获先教孟优到秃龙洞，见了朵思大王。朵思慌引洞兵出迎。孟获入洞，礼毕，诉说前事。朵思曰：「大王宽心；若川兵到来，令他一人一骑，不得还乡，与诸葛亮皆死于此处！」获大喜，问计于朵思。朵思曰：「此洞中，止有两条路：东北上一路，就是大王所来之路，地势平坦，土厚水甜，人马可行；若以木石垒断洞口，虽有百万之众，不能进也。西北上有一条路，山险岭恶，道路窄狭；其中虽有小路，多藏毒蛇恶蝎；黄昏时分，烟瘴大起，直至巳午时方收，惟未、申、酉三时，可以往来；水不可饮，人马难行。此处更有四个毒泉：一名哑泉，其水颇甜，人若饮之，则不能言，不过旬日必死；二曰灭泉，此水与汤无异，人若沐浴，则皮肉皆烂，见骨必死；三曰黑泉，其水微清，人若溅之在身，则手足皆黑而死；四曰柔泉，其水如冰，人若饮之，咽喉无暖气，身躯软弱如绵而死。此处虫鸟皆无，惟有汉伏波将军曾到。自此以后，更无一人到此。今垒断东北大路，令大王稳居敝洞，若蜀兵见东路截断，必从西路而入；于路无水，若见此四泉，定然 水；虽百万之众，皆无归矣，何用刀兵耶？」孟获大喜，以手加额曰：「今日方有容身之地！」又望北指曰：「任诸葛神机妙算，难以施设！四泉之水，足以报败兵之恨也！」自此，孟获、孟优终日与朵思大王筵宴。</p>
<p>　　却说孔明连日不见孟获兵出，遂传号令教大军离西洱河，望南进发。此时正当六月炎天，其热如火。</p>
<p>　　有后人咏南方苦热诗曰：</p>
<p>　　山泽欲焦枯，火光覆太虚。不知天地外，暑气更何如！</p>
<p>　　又有诗曰：</p>
<p>　　赤帝施权柄，阴云不敢生。云蒸孤鹤喘，海热巨鳌惊。<br>　　忍舍溪边坐？慵抛竹里行。如何沙塞客，擐甲复长征！</p>
<p>　　孔明统领大军，正行之际，忽哨马飞报：「孟获退往秃龙洞中不出，将洞口要路垒断，内有兵把守；山恶岭峻，不能前进。」孔明请吕凯问之。凯曰：「某曾闻此洞有条路，实不知详细。」蒋琬曰：「孟获四次遭擒，既已丧胆，安敢再出？况今天气炎热，军马疲乏，征之无益；不如班师回国。」孔明曰：「若如此，正中孟获之计也。吾军一退，彼必乘势追之。今已到此，安有复回之理？」遂令王平，领数百军为前部；却教新降蛮兵引路，寻西北小路而入。前到一泉，人马皆渴，争饮此水。王平探有此路，回报孔明。比及到大寨之时，皆不能言，但指口而已。</p>
<p>　　孔明大惊，知是中毒，遂自驾小车，引数十人前来看时，见一潭清水，深不见底，水气凛凛，军不敢试。孔明下车，登高望之，四壁峰岭，鸟雀不闻，心中大疑。忽望见远远山冈之上，有一古庙。孔明攀藤附葛而到，见一石屋之中，塑一将军端坐，旁有石碑，乃汉伏波将军马援之庙。因平蛮到此，土人立庙祀之。孔明再拜曰：「亮受先帝托孤之重，今承圣旨，到此平蛮；欲待蛮方既平，然后伐魏吞吴，重安汉室。今军士不识地理，误饮毒水，不能出声。万望尊神，念本朝恩义，通灵显圣，护佑三军！」</p>
<p>　　祈祷已毕，出庙寻土人问之，隐隐望见对山一老叟扶杖而来，形容甚异。孔明请老叟入庙，礼毕，对坐于石上。孔明问曰：「丈者高姓？」老叟曰：「老夫久闻大国丞相隆名，幸得拜见。蛮方之人，多蒙丞相活命，皆感恩不浅。」孔明问泉水之故。老叟答曰：「军所饮之水，乃哑泉之水也；饮之难言，数日而死。此泉之外，又有三泉。东南有一泉，其水至冷，人若饮之，咽喉无暖气，身躯软弱而死，名曰柔泉。正南有一泉，人若溅之在身，手足皆黑而死，名曰黑泉。西南有一泉，沸如热汤，人若浴之，皮肉尽脱而死，名曰灭泉。敝处有此四泉，毒气所聚，无药可治。又烟瘴甚起，惟未、申、酉三个时辰可往来；余者时辰，皆瘴气密布，触之即死。」</p>
<p>　　孔明曰：「如此则蛮方不可平矣。蛮方不平，安能并吞吴魏，再兴汉室？有负先帝托孤之重，生不如死也！」老叟曰：「丞相勿忧。老夫指引一处，可以解之。」孔明曰：「老丈有何高见，望乞指教。」老叟曰：「此去正西数里，有一山谷。入内行二十里，有一溪名曰万安溪。上有一高士，号为『万安隐者』。此人不出溪，有数十余年矣。其草庵后有一泉，名安乐泉。人若中毒，汲其水饮之即愈。有人或生疥癞，或感瘴气，于万安溪内浴之，自然无事。更兼庵前有一等草，名曰『薤叶芸香』。人若口含一叶，则瘴气不染。丞相可速往求之。」孔明拜谢，问曰：「承丈者如此活命之德，感刻不胜。愿闻高姓？」老叟入庙曰：「吾乃本处山神，奉伏波将军之命，特来指引。」言讫，喝开庙后石壁而入。孔明惊讶不已，再拜庙神，寻旧路上车，回到大寨。</p>
<p>　　次日，孔明备信香礼物，引王平及众哑军，连夜望山神所言去处，迤逦而进。入山谷小径，约行二十余里，但见长松大柏，茂竹奇花，环绕一庄；篱落之中，有数间茅屋，闻得馨香喷鼻。孔明大喜，到庄前扣户，有一小童出。孔明方欲通姓名，早有一人，竹冠草履，白袍皂绦，碧眼黄发，忻然出曰：「来者莫非汉丞相否？」孔明笑曰：「高士何以知之？」隐者曰： 「久闻丞相大纛南征，安得不知？」遂邀孔明入草堂。礼毕，分宾主坐定。孔明告曰：「亮受昭烈皇帝托孤之重，今承嗣君圣旨，领大军至此，欲服蛮邦，使归王化。不期孟获潜入洞中，军士误饮哑泉之水。夜来蒙伏波将军显圣，言高士有药泉，可以治之。望乞矜念，赐神水以救众兵残生。」隐者曰：「量老夫山野废人，何劳丞相枉驾？此泉就在庵后。」教取来饮。</p>
<p>　　于是童子引王平等一起哑军，来到溪边，汲水饮之；随即吐出恶涎，便能言语。童子又引众军到万安溪中沐浴。隐者于庵中进柏子茶，松花菜，以待孔明。隐者告曰：「此间蛮洞多毒蛇恶蝎，柳花飘入溪泉之间，水不可饮；但掘地为泉，汲水饮之方可。」孔明求「薤叶芸香」，隐者令众军尽意采取：「各人口含一叶，自然瘴气不侵。」孔明拜求隐者姓名。隐者笑曰：「某乃孟获之兄孟节是也。」孔明愕然。隐者又曰：「丞相休疑，容申片言。某一父母所生三人：长即老夫孟节，次孟获，又次孟优。父母皆亡。二弟强恶，不归王化。某屡谏不从，故更名改姓，隐居于此。今辱弟造反，又劳丞相深入不毛之地，如此生受，孟节合该万死；故先于丞相之前请罪。」孔明叹曰：「方信盗跖、下惠之事，今亦有之。」遂与孟节曰：「吾申奏天子，立公为王，可乎？」节曰：「为嫌功名而逃于此，岂复有贪富贵之意？」孔明乃具金帛赠之。孟节坚辞不受。孔明嗟叹不已，拜别而回。</p>
<p>　　后人有诗曰：</p>
<p>　　高士幽栖独闭关，武侯曾此破诸蛮。至今古木无人境，犹有寒烟锁旧山。</p>
<p>　　孔明回到大寨之中，令军士掘地取水。掘下二十余丈，并无滴水。凡掘十余处，皆是如此。军心惊慌。孔明夜半焚香告天曰：「臣亮不才，仰承大汉之福，受命平蛮。今途中乏水，军马枯渴。倘上天不绝大汉，即赐甘泉！若气运已终，臣亮等愿死于此处！」是夜祝罢，平明视之，皆得满井甘泉。孔明军马既得甘泉，遂安然由小径直入秃龙洞前下寨。</p>
<p>　　蛮兵探知，来报孟获曰：「蜀兵不染瘴疫之气，又无枯渴之患，诸泉皆不应。」朵思大王闻知不信，自与孟获来高山望之。只见蜀兵安然无事，大桶小担，搬运水浆，饮马造饭。朵思见之，毛发耸然，回顾孟获曰：「此乃神兵也！」获曰：「吾兄弟二人与蜀兵决一死战，就殒于军前，安肯束手受缚！」朵思曰：「若大王兵败，吾妻子亦休矣。当杀牛宰马，大赏洞丁，不避水火，直冲蜀寨，方可得胜。」</p>
<p>　　于是大赏蛮兵。正欲起程，忽报洞后迤西银冶洞二十一洞主杨锋引三万兵来助战。孟获大喜曰：「邻兵助我，我必胜矣！」即与朵思大王出洞迎接。杨锋引兵入曰：「吾有精兵三万，皆披铁甲，能飞山越岭，足以敌蜀兵百万。我有五子，皆武艺足备，愿助大王。」锋令五子入拜，皆彪躯虎体，威风抖擞。孟获大喜，遂设席相待杨锋父子。酒至半酣，锋曰：「军中少乐，吾随军有蛮姑，善舞刀牌，以助一笑。」获忻然从之。须臾，数十蛮姑，皆披发跣足，从帐外舞跳而入。群蛮拍手以歌和之。杨锋令二子把盏。二子举杯诣孟获、孟优前。二人接杯，方欲饮酒，锋大喝一声，二子早将孟获、孟优执下座来。朵思大王却待要走，已被杨锋擒了。蛮姑横截于帐上，谁敢近前？获曰：「『兔死狐悲，物伤其类』。吾与汝皆是各洞之主，往日无冤，何故害我？」锋曰：「吾兄弟子姪皆感诸葛丞相活命之恩，无可以报。今汝反叛，何不擒献？」</p>
<p>　　于是各洞蛮兵，皆走回本乡。杨锋将孟获、孟优、朵思等解赴孔明寨来。孔明令入。杨锋等拜于帐下曰：「某等子姪皆感丞相恩德，故擒孟获、孟优等呈献。」孔明重赏之，令驱孟获入。孔明笑曰：「汝今番心服乎？」获曰：「非汝之能，乃吾洞中之人，自相残害，以致如此。要杀便杀，只是不服！」孔明曰：「汝赚吾入无水之地，更以哑泉、灭泉、黑泉、柔泉如此之毒，吾军无恙，岂非天意乎？汝何如此执迷？」获又曰：「吾祖居银坑山中，有三江之险，重关之固。汝若就彼擒之，吾当子子孙孙，倾心服事。」孔明曰：「吾再放汝回去，重整兵马，与吾共决胜负；如那时擒住，汝再不服，当灭九族。」叱左右去其缚，放起孟获。获再拜而去。孔明又将孟优并朵思大王皆释其缚，赐酒食压惊。二人悚惧，不敢正视。孔明令鞍马送回。</p>
<p>　　正是：深临险地非容易，更展奇谋岂偶然？未知孟获整兵再来，胜负如何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_088/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_088/" class="post-title-link" itemprop="url">三国演义 - 第088回 渡泸水再缚番王 识诈降三擒孟获</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-03-28 00:00:00" itemprop="dateCreated datePublished" datetime="2000-03-28T00:00:00+08:00">2000-03-28</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第088回 渡泸水再缚番王 识诈降三擒孟获</font></center></p>

<p>　　却说孔明放了孟获，众将上帐问曰：「孟获乃南蛮渠魁，今幸被擒，南方便定；丞相何故放之？」孔明笑曰：「吾擒此人，如囊中取物耳。直须降伏其心，自然平矣。」诸将闻言，皆未肯信。</p>
<p>　　当日孟获行至泸水，正遇手下败残的蛮兵，皆来寻探。众兵见了孟获，且惊且喜，拜问曰：「大王如何能够回来？」获曰：「蜀人监我在帐中，被我杀死十余人，乘夜黑而走。正行间，逢着一哨马军，又被我杀之，夺了此马；因此得脱。」众皆大喜，拥孟获渡了泸水，下住寨栅，会集各洞酋长，陆续招聚原放回的蛮兵，约有十余万骑。此时董荼那、阿会喃已在洞中。孟获使人去请，二人惧怕，只得也引洞兵来。获传令曰：「吾已知诸葛亮之计矣，不可与战，战则中他诡计。彼川军远来劳苦，况即日天炎，彼兵岂能久住？吾等有此泸水之险，将船筏尽拘在南岸一带，皆筑土城，深沟高垒，看诸葛亮如何施谋。」众酋长从其计，尽拘船筏于南岸一带，筑起土城。有依山傍崖之地，高竖敌楼；楼上多设弓弩炮石，准备久处之计。粮草皆是各洞供运。孟获以为万全之策，坦然不忧。</p>
<p>　　却说孔明提兵大进，前军已至泸水，哨马飞报说：「泸水之内，并无船筏；又兼水势甚急，隔岸一带筑起土城，皆有蛮兵守把。」时值五月，天气炎热，南方之地，分外炎酷，军马衣甲，皆穿不得。孔明自至泸水边观毕，回到本寨，聚诸将至帐中，传令曰：「今孟获兵屯泸水之南，深沟高垒，以拒我兵；吾既提兵至此，如何空回？汝等各各引兵，依山傍树，拣林木茂盛之处，与我将息人马。」乃遣吕凯离泸水百里，拣阴凉之地，分作四个寨子；使王平、张嶷、张翼、关索各守一寨，内外皆搭草棚，遮盖马匹，将士乘凉以避暑气。参将蒋琬看了，入问孔明曰：「某看吕凯所造之寨甚不好，正犯昔日先帝败于东吴时之地势矣。倘蛮兵偷渡泸水，前来劫寨，若用火攻，如何解救？」孔明笑曰：「公勿多疑。吾自有妙算。」蒋琬等皆不晓其意。</p>
<p>　　忽报蜀中差马岱解暑药并粮米到。孔明令入。岱参拜毕，一面将米药分派四寨。孔明问曰：「汝今带多少军来？」马岱曰：「有三千军。」孔明曰：「吾军累战疲困，欲用汝军，未知肯向前否？」岱曰：「皆是朝廷军马，何分彼我？丞相要用，虽死不辞。」孔明曰：「今孟获拒住泸水，无路可渡。吾欲先断其粮道，令彼军自乱。」岱曰：「如何断得？」孔明曰：「离此一百五十里，泸水下流沙口，此处水慢，可以扎筏而渡。汝提本部三千军渡水，直入蛮洞，先断其粮，然后会合董荼那、阿会喃两个洞主，便为内应，不可有误。」</p>
<p>　　马岱欣然去了，领兵前到沙口，驱兵渡水；因见水浅，大半不下筏，只裸衣而过，半渡皆倒；急救傍岸，口鼻出血而死。马岱大惊，连夜回告孔明。孔明随唤乡导土人问之。土人曰：「目今炎天，毒聚泸水，日间甚热，毒气正发。有人渡水，必中其毒。或饮此水，其人必死。若要渡时，须待夜静水冷，毒气不起，饱食渡之，方可无事。」孔明遂令土人引路；又选精壮军五六百，随着马岱，来到泸水沙口，扎起木筏，半夜渡水，果然无事。岱领着二千壮军，令土人引路，径取蛮洞运粮总路口夹山峪而来。那夹山峪，两下是山，中间一条路，止容一人一马而过。马岱占了夹山峪，分拨军士，立起寨栅。洞蛮不知，正解粮到，被岱前后截住，夺粮百余车。蛮人报入孟获大寨中。</p>
<p>　　此时孟获在寨中，终日饮酒取乐，不理军务，谓众酋长曰：「吾若与诸葛亮对敌，必中奸计。今靠此泸水之险；深沟高垒以待之。蜀人受不过酷热，必然退走。那时吾与汝等随后击之，便可擒诸葛亮也。」言讫，呵呵大笑。忽然班内一酋长曰：「沙口水浅，倘蜀兵透漏过来，深为利害；当分军守把。」获笑曰：「汝是本处土人，如何不知？吾正要蜀兵来渡此水，渡则必死于水中矣。」酋长又曰：「倘有土人说与夜渡之法，当复何如？」获曰：「不必多疑。吾境内之人，安肯助敌人耶？」正言之间，忽报蜀兵不知多少，暗渡泸水，绝断了夹山粮道，打着「平北将军马岱」旗号。获笑曰：「量此小辈，何足道哉！」即遣副将忙牙长，引三千兵投夹山峪来。</p>
<p>　　却说马岱望见蛮兵已到，遂将二千军摆在山前。两阵对圆，忙牙长出马，与马岱交锋。只一合，被岱一刀，斩于马下。蛮兵大败走回，来见孟获，细言其事。获唤诸将问曰：「谁敢去敌马岱？」言未毕，董荼那出曰：「某愿往。」孟获大喜，遂与三千兵而去。获又恐有人再渡泸水，即遣阿会喃，引三千兵，去守把沙口。</p>
<p>　　却说董荼那引蛮兵到了夹山峪下寨，马岱引兵来迎。部内军有认得是董荼那，说与马岱如此如此。岱纵马向前大骂曰：「无义背恩之徒！吾丞相饶你性命，今又背反，岂不自羞！」董荼那满面羞惭，无言可答，不战而退。马岱掩杀一阵而回。董荼那回见孟获曰：「马岱英雄，抵敌不住。」获大怒曰：「吾知汝原受诸葛亮之恩，今故不战而退！正是卖阵之计！」喝教推出斩了。众酋长再三哀告，方才免死，叱武士将董荼那打了一百大棍，放归本寨。诸多酋长，皆来告董荼那曰：「我等虽居蛮方，未尝敢犯中国；中国亦不曾侵我。今因孟获势力相逼，不得已而造反，想孔明神机莫测，曹操、孙权尚自惧之，何况我等蛮方乎？况我等皆受其活命之恩，无可为报。今欲舍一死命，杀孟获去投孔明，以免洞中百姓涂炭之苦。」董荼那曰：「未知汝等心下若何？」内有原蒙孔明放回的人，一齐同声应曰：「愿往！」于是董荼那手执钢刀，引百余人，直奔大寨而来，时孟获大醉于帐中。董荼那引众人持刀而入，帐下有两将侍立。董荼那以刀指曰：「汝等亦受诸葛丞相活命之恩，宜当报效。」二将曰：「不须将军下手，某当生擒孟获，去献丞相。」于是一齐入帐，将孟获执缚已定，押到泸水边，驾船直过北岸，先使人报知孔明。</p>
<p>　　却说孔明已有细作探知此事，于是密传号令，教各寨将士，整顿军器，方教为首酋长解孟获入来，其余皆回本寨听候。董荼那先入中军，见孔明，细说其事。孔明重加赏劳，用好言抚慰，遣董荼那引众酋长去了，然后令刀斧手推孟获入。孔明笑曰：「汝前者有言：『但再擒得，便肯降服。』今日如何？」获曰：「此非汝之能也；乃吾手下之人自相残害，以致如此，如何肯服？」孔明曰：「吾今再放汝去，若何？」孟获曰：「吾虽蛮人，颇知兵法；若丞相端的肯放吾回洞中，吾当率兵再决胜负。若丞相这番再擒得我，那时倾心吐胆归降，并不敢改移也。」孔明曰：「这番生擒，如又不服，必无轻恕。」令左右去其绳索，仍前赐以酒食，列坐于帐上。孔明曰：「吾自出茅庐，战无不胜，攻无不取。汝蛮邦之人，何为不服？」</p>
<p>　　获默然不答。孔明酒后，唤孟获同上马出寨，看视诸营寨栅所屯粮草，所积军器。孔明指谓孟获曰：「汝不降吾，真愚人也。吾有如此之精兵猛将，粮草器械，汝安能胜吾哉？汝若早降，吾当奏闻天子，令汝不失王位，子子孙孙，永镇蛮邦。意下如何？」获曰：「某虽肯降，怎奈洞中之人，未肯心服？若丞相肯放回去，就当招安本部人马，同心合胆，方可归顺。」孔明欣然，又与孟获回到大寨。饮酒至晚，获辞去。孔明亲自送至泸水边，以船送获归寨。</p>
<p>　　孟获来到本寨，先伏刀斧手于帐下，差心腹人到董荼那、阿会喃寨中，只推孔明有使命至，将二人赚到大寨帐下，尽皆杀之，弃尸于涧。孟获随即遣亲信之人，守把隘口，自引军出了夹山峪，要与马岱交战，却并不见一人；及问土人，皆言昨夜尽搬粮草复渡泸水，归大寨去了。获再回洞中，与亲弟孟优商议曰：「如今诸葛亮之虚实，吾已尽知。汝可去如此如此。」</p>
<p>　　孟优领了兄计，引百余蛮兵，搬载金珠、宝贝、象牙、犀角之类，渡了泸水，径投孔明大寨而来；方才过了河时，前面鼓角齐鸣，一彪军摆开，为首大将，乃马岱也。孟优大惊。岱问了来情，令在外厢，差人来报孔明。孔明正在帐中与马谡、吕凯、蒋琬、费袆等共议平蛮之事，忽帐下一人，报称孟获差弟孟优来进宝贝。孔明回顾马谡曰：「汝知其来意否？」谡曰：「不敢明言。容某暗写于纸上，呈与丞相，看合钧意否。」孔明从之。马谡写讫，呈与孔明。孔明看毕，抚掌大笑曰：「擒孟获之计，吾已差派下也。汝之所见，正与吾同。」遂唤赵云入，向耳畔分付如此如此；又唤魏延入，亦低言分付；又唤王平、马忠、关索入，亦密密地分付。</p>
<p>　　各人受了计策，皆依令而去，方召孟优入帐。优再拜于帐下曰：「家兄孟获，感丞相活命之恩，无可奉献，辄具金珠宝贝若干，权为赏军之资。续后别有进贡天子礼物。」孔明曰：「汝兄今在何处？」优曰：「为感丞相天恩，径往银坑山中收拾宝物去了，少时便回来也。」孔明曰：「汝带多少人来？」优曰：「不敢多带，只是随行百余人，皆运货物者。」孔明尽教入帐；看时，皆是青眼黑面，黄发紫须，耳带金环，鬅头跣足，身长力大之士。孔明就令随席而坐，教诸将劝酒，殷勤相待。</p>
<p>　　却说孟获在帐中专望回音，忽报有二人回了；唤入问之，具说：「诸葛亮受了礼物大喜，将随行之人，皆唤入帐中，杀牛宰马，设宴相待。二大王令某密报大王，今夜二更，里应外合，以成大事。」孟获听知甚喜，即点起三万蛮兵，分为三队。获唤各洞酋长，分付曰：「各军尽带火具。今晚到了蜀寨时，放火为号。吾当自取中军，以擒诸葛亮。」诸多蛮将，受了计策，黄昏左侧，各渡泸水而来。孟获带领心腹蛮兵百余人，径投孔明大寨，于路并无一军阻当。前至寨门，获率众将骤马而入，乃是空寨，并不见一人。获撞入中军，只见帐中灯烛荧煌，孟优并番兵尽皆醉倒。原来孟优被孔明教马谡、吕凯二人管待，令乐人搬做杂剧，殷勤劝酒，酒内下药，尽皆醉倒，浑如醉死之人。孟获入帐问之，内有醒者，但指口而已。获知中计，急救了孟优等一干人；却待奔回中队，前面喊声大震，火光骤起，蛮兵各自逃窜，一彪军杀到，乃是蜀将王平。获大惊，急奔左队时，火光冲天，一彪军杀到，为首蜀将乃是魏延。获慌忙望右队而来，只见火光又起，又一彪军杀到，为首蜀将乃是赵云。三路军夹攻将来，四下无路。孟获弃了军士，匹马望泸水而逃。正见泸水上数十个蛮兵，驾一小舟，获慌令近岸。人马方才下船，一声号起，将孟获缚住。原来马岱受了计策，引本部兵扮作蛮兵，撑船在此诱擒孟获。</p>
<p>　　于是孔明招安蛮兵，降者无数。孔明一一抚慰，并不加害，就教救灭了余火。须臾，马岱擒孟获至；赵云擒孟优至；魏延、马忠、王平、关索擒诸洞酋长至。孔明指孟获而笑曰：「汝先令汝弟以礼诈降，如何瞒得我过！今番又被我擒，汝可服否？」获曰：「此乃吾弟贪口腹之故，误中汝毒，因此失了大事。吾若自来，弟以兵应之，必然成功。此乃天败，非吾之不能也，如何肯服？」孔明曰：「今已三次，如何不服？ 」孟获低头无语。孔明笑曰：「吾再放汝回去。」孟获曰：「丞相若肯放我弟兄回去，收拾家下亲丁，和丞相大战一场，那时擒得，方才死心塌地而降。」孔明曰：「再若擒住，必不轻恕。汝可小心在意，勤攻韬略之书，再整亲信之士，早用良策，勿生后悔。」遂令武士去其绳索，放起孟获并孟优及各洞酋长，一齐都放。孟获等拜谢去了。此时蜀兵已渡泸水。孟获等过了泸水，只见岸口陈兵列将，旗帜纷纷。获到营前，马岱高坐，以剑指之曰：「这番拿住，必无轻放！」孟获到了自己寨时，赵云早已袭了此寨，布列兵马。云坐于大旗下，按剑而言曰：「丞相如此相待，休忘大恩！」获喏喏连声而去。将出界口山坡，魏延引一千精兵，摆在坡上，勒马厉声而言曰：「吾今已深入巢穴，夺汝险要；汝尚自愚迷，抗拒大军！这回拿住，碎尸万段，决不轻饶！」孟获等抱头鼠窜，望本洞而去。</p>
<p>　　后人有诗赞曰：</p>
<p>　　五月驱兵入不毛，月明泸水瘴烟高。誓将雄略酬三顾，岂惮征蛮七纵劳。</p>
<p>　　却说孔明渡了泸水，下寨已毕，大赏三军，聚诸将于帐下曰：「孟获第二番擒来，吾令遍观各营虚实，正欲令其来劫营也。吾知孟获颇晓兵法，吾将兵马粮草炫耀，实令孟获看吾破绽，必用火攻。彼令其弟诈降，欲为内应耳。吾三番擒之而不杀，诚欲服其心，不欲灭其类也。吾今明告汝等，勿得辞劳，可用心报国。」众将拜伏曰：「丞相智、仁、勇三者足备；虽子牙、张良不能及也。」孔明曰：「吾今安敢望古人耶？皆赖汝等之力，共成功业耳。」帐下诸将听得孔明之言，尽皆喜悦。</p>
<p>　　却说孟获受了三擒之气，忿忿归到银坑洞中，即差心腹人赍金珠宝贝，往八番九十三甸等处，并蛮方部落，借使牌刀獠丁军健数十万，克日齐备。各队人马，云堆雾拥，俱听孟获调用。伏路军探知其事，来报孔明。孔明笑曰：「吾正欲令蛮兵皆至，见吾之能也。」遂上小车而行。</p>
<p>　　正是：若非洞主威风猛，怎显军师手段高？未知胜负如何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_087/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_087/" class="post-title-link" itemprop="url">三国演义 - 第087回 征南寇丞相大兴师 抗天兵蛮王初受执</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-03-27 00:00:00" itemprop="dateCreated datePublished" datetime="2000-03-27T00:00:00+08:00">2000-03-27</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第087回 征南寇丞相大兴师 抗天兵蛮王初受执</font></center></p>

<p>　　却说诸葛丞相在于成都，事无大小，皆亲自从公决断。两川之民，忻乐太平，夜不闭户，路不拾遗。又幸连年大熟，老幼鼓腹讴歌，凡遇差徭，争先早办：因此军需器械应用之物，无不完备；米满仓廒，财盈府库。</p>
<p>　　建兴三年，益州飞报：「蛮王孟获，大起蛮兵十万，犯境侵掠。建宁太守雍闿，乃汉朝什方侯雍齿之后，今连结孟获造反。牂牁郡太守朱褒、越隽郡太守高定，二人献了城；止有永昌太守王伉不肯反。见今雍闿、朱褒、高定三人部下人马，皆与孟获为乡导官，攻打永昌郡。今王伉与功曹吕凯，会集百姓，死守此城，其势甚急。」孔明乃入朝奏后主曰：「臣观南蛮不服，实国家之大患也。臣当自领大军，前去征讨。」后主曰「东有孙权，北有曹丕，今相父弃朕而去，倘吴魏来攻，如之奈何？」孔明曰：「东吴方与我国讲和，料无异心；若有异心，李严在白帝城，此人可当陆逊也。曹丕新败，锐气已丧，未能远图；且有马超守把汉中诸处关口，不必忧也。臣又留关兴、张苞等分两军为救应，保陛下万无一失。今臣先去扫荡蛮方，然后北伐，以图中原，先帝三顾之恩，托孤之重。」后主曰：「朕年幼无知，惟相父斟酌行之。」言未毕，班部内一人出曰：「不可，不可！」众视之，乃南阳人也；姓王，名连，字文仪；见为谏议大夫。连谏曰：「南方不毛之地，瘴疫之乡；丞相秉钧衡之重任，而自远征，非所宜也。且雍闿等乃疥癣之疾，丞相只须遣一大将讨之，必然成功。」孔明曰：「南蛮之地，离国甚远，人多不习王化，收服甚难，吾当亲往征之。可刚可柔，别有斟酌，非可容易托人。」</p>
<p>　　王连再三苦劝，孔明不从。是日，孔明辞了后主，令蒋琬为参军；费袆为长史；董厥、樊建二人为掾史；赵云、魏延为大将，总督军马；王平、张翼为副将，并川将数十员。共起川兵五十万，前望益州进发。忽有关公第三子关索入军来见孔明曰：「自荆州失陷，逃难在鲍家庄养病。每要赴川见先帝报雠，疮痕未合，不能起行。近已安痊，打探得东吴雠人已皆诛戮，径来西川见帝，恰在途中遇见征南之兵，特来投见。」孔明闻之，嗟讶不已；一面遣人申报朝廷，就令关索为前部先锋，一同征南。大队人马，各依队伍而行。饥餐渴饮，夜住晓行。所经之处，秋毫无犯。</p>
<p>　　却说雍闿听知孔明自统大军而来，即与高定、朱褒商议，分兵三路：高定取中路，雍闿在左，朱褒在右；三路各引兵五六万迎敌。于是高定令鄂焕为前部先锋。焕身长九尺，面貌丑恶，使一枝方天戟，有万夫不当之勇；领本部兵，离了大寨，来迎蜀兵。</p>
<p>　　却说孔明统大军已到益州界分。前部先锋魏延，副将张翼、王平，才入界口，正遇鄂焕军马。两阵对圆，魏延出马大骂曰：「反贼早早受降！」鄂焕拍马与魏延交锋。战不数合，延诈败走，焕随后赶来。走不数里，喊声大震。张翼、王平两路军杀来，绝其后路。延复回。三员将并力拒战，生擒鄂焕，解到大寨，入见孔明。孔明令去其缚，以酒食待之，问曰：「汝是何人部将？」焕曰：「某是高定部将。」孔明曰：「吾知高定乃忠义之士，今为雍闿所惑，以致如此。吾今放汝回去，令高太守早早归降，免遭大祸。」鄂焕拜谢而去，回见高定，说孔明之德。定亦感激不已。次日，雍闿至寨礼毕，闿曰：「如何得鄂焕回也？」定曰：「诸葛亮以义放之。」闿曰：「此乃诸葛亮反间之计；欲令我两人不和，故施此谋也。」定半信不信，心中犹豫。忽报蜀将搦战，闿自引三万兵出迎。战不数合，闿拨马便走。延率兵大进，追杀二十余里。次日，雍闿又起兵来迎。孔明一连三日不出。至第四日，雍闿、高定分兵两路，来取蜀寨。</p>
<p>　　却说孔明令魏延两路伺候；果然雍闿、高定两路兵来，被伏兵杀伤大半，生擒者无数，都解到大寨来。雍闿的人，囚在一边；高定的人，囚在一边。却令军士传说：「但是高定的人免死，雍闿的人尽杀。」众军皆闻此言。少时，孔明令取雍闿的人到帐前，问曰：「汝等皆是何人部从？」众伪曰：「高定部下人也。」孔明教皆免其死，与酒食赏劳，令人送出界首，纵放回寨。孔明又唤高定的人问之。众皆告曰：「吾等实是高定部下军士。」孔明亦皆免其死，赐以酒食；却扬言曰：「雍闿今日使人投降，要献汝主并朱褒首级以为功劳，吾甚不忍。汝等既是高定部下军，吾放汝等回去，再不可背反。若再擒来，决不轻恕。」众皆拜谢而去。回到本寨，入见高定，说知此事。</p>
<p>　　定乃密遣人去雍闿寨中探听，却有一半放回的人，言说孔明之德；因此雍闿部军，多有归顺高定之心。虽然如此，高定心中不稳，又令一人来孔明寨中探听虚实；被伏路军捉来见孔明。孔明故意认做雍闿的人，唤入帐中问曰：「汝元帅既约下献高定、朱褒二人首级，因何误了日期？汝这厮不精细，如何做得细作！ 」军士含糊答应。孔明以酒食赐之，修密书一封，付军士曰：「汝持此书付雍闿，教他早早下手，休得误事。」细作拜谢而去，回见高定，呈上孔明之书，说雍闿如此如此。定看书毕，大怒曰：「吾以真心待之，彼反欲害吾，情理难容！」便唤鄂焕商议。焕曰：「孔明乃仁人，背之不祥。我等谋反作恶，皆雍闿之故；不如杀闿以投孔明。」定曰：「如何下手？」焕曰：「可设一席令人去请雍闿。彼若无异心，必坦然而来；若其不来，必有异心。我主可攻其前，某伏于寨后小路候之，闿可擒矣。」高定从其言，设席请雍闿。闿果疑前日放回军士之言，惧而不来。是夜高定引兵杀投雍闿寨中。原来有孔明放回免死的人，皆想高定之德，乘势助战。雍闿军不战自乱。闿上马望山路而走。行不二里，鼓声响处，一彪军出，乃鄂焕也；挺方天戟，骤马当先。雍闿措手不及，被焕一戟刺于马下，就枭其首级。闿部下军士皆降高定。定引两部军来降孔明，献雍闿首级于帐下。孔明高坐于帐上，喝令左右推转高定，斩首报来。定曰：「某感丞相大恩，今将雍闿首级来降，何故斩也？」孔明大笑曰：「汝来诈降，敢瞒吾耶！」定曰：「丞相何以知吾诈降？ 」孔明于匣中取出一缄，与高定曰：「朱褒已使人密献降书，说你与雍闿结生死之交，岂肯一旦便杀此人？吾故知汝诈也。」定叫屈曰：「朱褒乃反间之计也。丞相切不可信！」孔明曰：「吾亦难凭一面之词。汝若捉得朱褒，方表真心。」定曰：「丞相休疑。某生擒朱褒来见丞相，若何？」孔明曰：「若如此，吾疑心方息也。」</p>
<p>　　高定即引部将鄂焕并本部兵，杀奔朱褒营来。比及离寨，约有十里，山后一彪军到，乃朱褒也。褒见高定军来，慌忙与高定答话。定大骂曰：「汝如何写书与诸葛丞相处，使反间之计害吾耶？」褒目瞪口呆，不能回答。忽然鄂焕于马后转过，一戟刺朱褒于马下。定厉声而言曰：「如不顺者皆戮之！」于是众军一齐拜降。定引两部军来见孔明，献朱褒首级于帐下。孔明大笑曰：「吾故使汝杀此二贼，以表忠心。」遂命高定为益州太守，总摄三郡；令鄂焕为牙将。三路军马已平。</p>
<p>　　于是永昌太守王伉，出城迎接孔明。孔明入城已毕，问曰：「谁与公守此城，以保无虞？」伉曰：「某今日得此郡无危者，皆赖永昌不韦人，姓吕，名凯，字季平。皆此人之力。」孔明遂请吕凯至。凯入见礼毕，孔明曰：「久闻公乃永昌高士，多亏公保守此城。今欲平蛮方，公有何高见？」吕凯遂取一图，呈与孔明曰：「某自历仕以来，知南人欲反久矣；故密遣人入其境，察看可屯兵交战之处，画成一图，名曰『平蛮指掌图』。今敢献与明公。明公试观之，可为征蛮之一助也。」孔明大喜，就用吕凯为行军教授，兼乡导官。于是孔明提兵大进，深入南蛮之境。</p>
<p>　　正行军之次，忽报天子差使命至。孔明请入中军，但见一人素袍白衣而进，乃马谡也；为兄马良新亡，因此挂孝。谡曰：「奉主上敕命，赐众军酒帛。」孔明接诏已毕，依命一一给散，遂留马谡在帐叙话。孔明问曰：「吾奉天子诏，削平蛮方，久闻幼常高见，望乞赐教。」谡曰：「愚有片言，望丞相察之。南蛮恃其地远山险，不服久矣；虽今日破之，明日复叛。丞相大军到彼，必然平服；但班师之日，必用北伐曹丕；蛮兵若知内虚，其反必速。夫用兵之道，『攻心为上，攻城为下；心战为上，兵战为下』。愿丞相但服其心足矣。」孔明叹曰：「幼常足知吾肺腑也！」于是孔明遂令马谡为参军，即统大兵前进。</p>
<p>　　却说蛮王孟获，听知孔明智破雍闿等，遂聚三洞元帅商议：第一洞乃金环三结元帅，第二洞乃董荼那元帅，第三洞乃阿会喃元帅。三洞元帅入见孟获。获曰：「今诸葛丞相领大军来侵我境界，不得不并力敌之。汝三人可分兵三路而进。如得胜者，便为洞主。」于是分金环三结取中路，董荼那取左路，阿会喃取右路。各引五万蛮兵，依令而行。</p>
<p>　　却说孔明正在寨中议事，忽哨马飞报，说三洞元帅分兵三路到来。孔明听毕，即唤赵云、魏延至，却都不分付；更唤王平、马忠至，嘱之曰：「今蛮兵三路而来，吾欲令子龙、文长去；此二人不识地理，未敢用之。王平可往左路迎敌，马忠可往右路迎敌。吾却使子龙、文长随后接应。今日整顿军马，来日平明进发。」二人听令而去。又唤张嶷、张翼分付曰：「汝二人同领一军，往中路迎敌。今日整点军马，来日与王平、马忠约会而进。吾欲令子龙、文长去取，奈二人不识地理，故未敢用之。」张嶷、张翼听令去了。</p>
<p>　　赵云、魏延见孔明不用，各有愠色。孔明曰：「吾非不用汝二人，但恐以中年涉险，为蛮人所算，失其锐气耳。」赵云曰：「倘我等识地理，若何？」孔明曰：「汝二人只宜小心，休得妄动。」二人怏怏而退。赵云请魏延到自己寨内商议曰：「吾二人为先锋，却说不识地理，而不肯用。今用此后辈，吾等岂不羞乎？」延曰：「吾二人只今就上马，亲去探之；捉住土人，便教引进，以敌蛮兵，大事可成。」云从之，遂上马径取中路而来。方行不数里，远远望见尘头大起。二人上山坡看时，果见数十骑蛮兵，纵马而来。二人两路冲出。蛮兵见了，大惊而走。赵云、魏延各生擒几人，回到本寨，以酒食待之，却细问其故。蛮兵告曰：「前面是金环三结元帅大寨，正在山口。寨边东西两路，却通五溪洞并董荼那、阿会喃各寨之后。」</p>
<p>　　赵云、魏延听知此话，遂点精兵五千，教擒来蛮兵引路。比及起军时，已是二更天气；月明星朗，趁着月色而行。刚到金环三结大寨之时，约有四更。蛮兵方起造饭，准备天明厮杀。忽然赵云、魏延两路杀入，蛮兵大乱。赵云直杀入中军，正逢金环三结元帅；交马只一合，被云一枪刺落马下，就枭其首级。余军溃散。魏延便分兵一半，望东路抄董荼那寨来。赵云分兵一半，望西路抄阿会喃寨来。比及杀到蛮兵大寨之时，天已平明。</p>
<p>　　先说魏延杀奔董荼那寨来。董荼那听知寨后有军杀至，便引兵出寨拒敌。忽然寨前门一声喊起，蛮兵大乱。原来王平军马早已到了。两下夹攻，蛮兵大败。董荼那夺路走脱，魏延追赶不上。</p>
<p>　　却说赵云引兵杀到阿会喃寨后之时，马忠已杀至寨前。两下夹攻，蛮兵大败。阿会喃乘乱走脱，各自收军，回见孔明。孔明问曰：「三洞蛮兵，走了两洞之主，金环三结元帅首级安在？」赵云将首级献功。众皆言曰：「董荼那、阿会喃皆弃马越岭而去，因此赶他不上。」孔明大笑曰：「二人吾已擒下了。」赵、魏二人并诸将皆不信。少顷，张嶷解董荼那到，张翼解阿会喃到。众皆惊讶。孔明曰：「吾观吕凯图本，已知他各人下的寨子，故以言激子龙、文长之锐气，故教深入重地，先破金环三结，随即分兵左右寨后抄出，以王平、马忠应之。非子龙、文长不可当此任也。吾料董荼那、阿会喃必从便径往山路而走，故遣张嶷、张翼以伏兵待之，令关索以兵接应，擒此二人。」诸将皆拜伏曰：「丞相机算，神鬼莫测！」</p>
<p>　　孔明令押过董荼那、阿会喃至帐下，尽去其缚，以酒食衣服赐之；令各自归洞，勿得助恶。二人泣拜，各投小路而去。孔明谓诸将曰：「来日孟获必然亲自引兵厮杀，便可就此擒之。」乃唤赵云、魏延至，付与计策，各引五千兵去了。又唤王平、关索，同引一军，授计而去。孔明分拨已毕，坐于帐上待之。</p>
<p>　　却说蛮王孟获在帐中正坐，忽哨马报来，说三洞元帅，俱被孔明捉将去了；部下之兵，各自溃散。获大怒，遂起蛮兵迤逦进发，正遇王平军马。两阵对圆，王平出马横刀望之。只见门旗开处，数百南蛮骑将两势摆开。中间孟获出马，头顶嵌宝紫金冠；身披缨络红锦袍；腰系碾玉狮子带；脚穿鹰嘴抹绿靴；骑一匹卷毛赤兔马；悬两口松纹镶宝剑；昂然观望，回顾左右蛮将曰：「人每说诸葛亮善能用兵；今观此阵，旌旗杂乱，队伍交错；刀枪器械，无一可能胜吾者；始知前日之言谬也。早知如此，吾反多时矣。谁敢去擒蜀将，以振军威？」言未尽，一将应声而出，名唤忙牙长；使一口截头大刀，骑一匹黄骠马，来取王平。二将交锋，战不数合，王平便走。孟获驱兵大进，迤逦追赶。关索略战又走，约退二十余里。孟获正追杀之间，忽然喊声大起，左有张嶷，右有张翼，两路兵杀出，截断归路。王平、关索复兵杀回。前后夹攻，蛮兵大败。孟获引部将死战得脱，望锦带山而逃。背后三路兵追杀将来。获正奔走之间，前面喊声大起，一彪军拦住；为首大将乃常山赵子龙也。获见了大惊，慌忙奔锦带山小路而走。子龙冲杀一阵，蛮兵大败，生擒者无数。孟获止与数十骑奔入山谷之中，背后追兵至近，前面路狭，马不能行，乃弃了马匹，爬山越岭而逃。忽然山谷中一声鼓响，乃是魏延受了孔明计策，引五百步军，伏于此处。孟获抵敌不住，被魏延生擒活捉了。从骑皆降。</p>
<p>　　魏延解孟获到大寨来见孔明。孔明早已杀牛宰马，设宴在寨；却教帐中排开七重围子手，刀枪剑戟，灿若霜雪；又执御赐黄金钺斧，曲柄伞盖，前后羽葆鼓吹，左右排开御林军，布列得十分严整。孔明端坐于帐上，只见蛮兵纷纷攘攘，解到无数。孔明唤到帐中，尽去其缚，抚谕曰：「汝等皆是好百姓，不幸被孟获所拘，今受惊唬。吾想汝等父母、兄弟、妻子必倚门而望；若听知阵败，定然割肚牵肠，眼中流血。吾今尽放汝等回去，以安各人父母、兄弟、妻子之心。」言讫，各赐酒食米粮而遣之。蛮兵深感其恩，泣拜而去。孔明教唤武士押过孟获来。不移时，前推后拥，缚至帐前。获跪于帐下。孔明曰：「先帝待汝不薄，汝何故背反？」获曰：「两川之地，皆是他人所占地土；汝主倚强夺之，自称为帝。吾世居此处，汝等无礼，侵我土地，何为反耶？」孔明曰：「吾今擒汝，汝心服否？」获曰：「山僻路狭，误遭汝手，如何肯服？」孔明曰：「汝既不服，吾放汝去，若何？」获曰：「汝放我回去，再整军马，共决雌雄。若能再擒吾，吾方服也。」孔明即令去其缚，与衣服穿了，赐以酒食，给与鞍马，差人送出路径，望本寨而去。</p>
<p>　　正是：寇入掌中还放去，人居化外未能降。未知再来交战若何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_086/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_086/" class="post-title-link" itemprop="url">三国演义 - 第086回 难张温秦宓逞天辨 破曹丕徐盛用火攻</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-03-26 00:00:00" itemprop="dateCreated datePublished" datetime="2000-03-26T00:00:00+08:00">2000-03-26</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第086回 难张温秦宓逞天辨 破曹丕徐盛用火攻</font></center></p>

<p>　　却说东吴陆逊自退魏兵之后，吴王拜逊为辅国将军江陵侯，领荆州牧；自此军权皆归于逊。张昭、顾雍启奏吴王，请自改元。权从之，遂改为黄武元年。忽报魏主遣使至，权召入。使命陈说：「蜀前使人求救于魏，魏一时不明，故发兵应之；今已大悔，欲起四路兵取川，东吴可来接应。若得蜀土，各分一半。 」权闻言，不能决，乃问于张昭、顾雍等。昭曰：「陆伯言极有高见，可问之。」权即召陆逊。逊至，奏曰：「曹丕坐镇中原，急不可图；今若不从，必为雠矣。臣料魏与吴皆无诸葛亮之敌手。今且勉强应允，整军预备，只探听四路如何。若四路兵胜，川中危急，诸葛亮首尾不能救，主上则发兵以应之，先取成都，此为上策；如四路兵败，别作商议。」权从之，乃谓魏使曰： 「军需未办，择日便当起程。」使者拜辞而去。</p>
<p>　　权令人探得西番兵出西平关，见了马超，不战自退；南蛮孟获起兵攻四郡，皆被魏延用疑兵计杀退回洞去了；上庸孟达兵至半路，忽然染病不能行；曹真兵出阳平关，赵子龙拒住各处险道；果然一将守关，万夫莫开。曹真屯兵于斜谷道，不能取胜而回。孙权知了此信，乃谓文武曰：「陆伯言真神算也。孤若妄动，又结怨于西蜀矣。」忽报西蜀遣邓芝到。张昭曰：「此又是诸葛亮退兵之计，遣邓芝为说客也。」权曰：「当何以答之？」昭曰：「先于殿前立一大鼎，贮油数百斤，下用炭烧。待其油沸，可选身长面大武士一千人，各执刀在手，从宫门前直排至殿上，却唤芝入见。休等此人开言下说词，责以郦食其说齐故事，效此例烹之，看其人如何对答。」</p>
<p>　　权从其言，遂立油鼎，命武士立于左右，各执军器，召邓芝入。芝整衣冠而入。行至宫门前，只见两行武士，威风凛凛，各持钢刀、大斧、长剑、短戟，直列至殿上。芝晓其意，并无惧色，昂然而行。至殿前，又见鼎镬内热油正沸。左右武士以目视之，芝但微微而笑。近臣引至帘前，邓芝长揖不拜。权令卷起珠帘，大喝曰：「何不拜！」芝昂然而答曰：「上国天使，不拜小邦之主。」权大怒曰：「汝不自料，欲掉三寸之舌，效郦生说齐乎？可速入油鼎！」芝大笑曰：「人皆言东吴多贤，谁想惧一儒生！」权转怒曰：「孤何惧尔一匹夫耶？」芝曰：「即不惧邓伯苗，何愁来说汝等也？」权曰：「尔欲为诸葛亮作说客，来说孤绝魏向蜀，是否？」芝曰：「吾乃蜀中一儒生，特为吴国利害而来。乃设兵陈鼎，以拒一使，何其局量之不能容物耶？」</p>
<p>　　权闻言惶愧，即叱退武士，命芝上殿，赐坐而问曰：「吴魏之利害若何？愿先生教我。」芝曰：「大王欲与蜀和，还是欲与魏和？」权曰：「孤正欲与蜀主讲和；但恐蜀主年轻识浅，不能全始全终耳。」芝曰：「大王乃命世之英豪，诸葛亮亦一时之俊杰；蜀有山川之险，吴有三江之固；若二国连和，共为唇齿，进则可以兼吞天下，退则可以鼎足而立。今大王若委贽称臣于魏，魏必望大王朝觐，求太子以为内侍；如其不从，则兴兵夹攻，蜀亦顺流而进取，如此则江南之地，不复为大王有矣。若大王以愚言为不然，愚将就死于大王之前，以绝说客之名也。」言讫，撩衣下殿，望油鼎中便跳。权急命止之，请入后殿，以上宾之礼相待。权曰：「先生之言，正合孤意。孤今欲与蜀主连和，先生肯为我介绍乎？」芝曰：「适欲烹小臣者，乃大王也；今欲使小臣者，亦大王也；大王犹自狐疑未定，安能取信于人？」权曰：「孤意已决，先生勿疑。」</p>
<p>　　于是吴王留住邓芝，集多官问曰：「孤掌江南八十一州，更有荆、楚之地，反不如西蜀偏僻之处也：蜀有邓芝，不辱其主；吴并无一人入蜀，以达孤意。」忽一人出班奏曰：「臣愿为使。」众视之，乃吴郡吴人，姓张，名温，字惠恕，现为中郎将。权曰：「恐卿到蜀见诸葛亮，不能达孤之情。」温曰：「孔明亦人耳，臣何畏彼哉？」权大喜，重赏张温，使同邓芝入川通好。</p>
<p>　　却说孔明自邓芝去后，奏后主曰：「邓芝此去，其事必成。吴地多贤，定有人来答礼。陛下当礼貌之，令彼回吴，以通盟好。吴若通和，魏必不敢加兵于蜀矣。吴魏宁靖，臣当征南，平定蛮方，然后图魏。魏削则东吴亦不能久存，可以复一统之基业也。」后主然之。</p>
<p>　　忽报东吴遣张温与邓芝入川答礼。后主聚文武于丹墀，令邓芝、张温入。温自以为得志，昂然上殿，见后主施礼。后主赐锦墩，坐于殿左，设御宴待之。后主但敬礼而已。宴罢，百官送张温到馆舍。次日，孔明设宴相待。孔明谓张温曰：「先帝在日，与吴不睦。今已晏驾。当今主上，深慕吴王，欲捐旧忿，永结盟好，并力破魏。望大夫善言回奏。 」张温领诺。酒至半酣，张温喜笑自若，颇有傲慢之意。</p>
<p>　　次日，后主将金帛赐与张温，设宴于城南邮亭之上，命众官相送。孔明殷勤劝酒。正饮酒间，忽一人乘醉而入，昂然长揖，入席就坐。温怪之，乃问孔明曰：「此何人也？」孔明答曰：「姓秦，名宓，字子敕；现为益州学士。」温笑曰：「名称学士，未知胸中曾学事否？」宓正色而言曰：「蜀中三尺小童，尚皆就学，何况于我？」温曰：「且说公何所学？」宓对曰：「上至天文，下至地理，三教九流，诸子百家，无所不通；古今兴废，圣贤经传，无所不览。」温笑曰：「公既出大言，请即以天为问。天有头乎？」宓曰：「有头。」温曰：「头在何方？」宓曰：「在西方。诗云：『乃眷西顾。』以此推之，头在西方也。」温又问：「天有耳乎？ 」宓答曰：「天处高而听卑。诗云：『鹤鸣九皋，声闻于天。』无耳何能听？」温又问：「天有足乎？」宓曰：「有足。诗云：『天步艰难。』无足何能步？」温又问：「天有姓乎？」宓曰：「岂得无姓！」温曰：「何姓？」宓答曰：「姓刘 」温曰：「何以知之？」宓曰：「天子姓刘，以故知之。」温又问曰：「日生于东乎？」宓对曰：「虽生于东，而没于西。」</p>
<p>　　此时秦宓语言清朗，答问如流，满座皆惊。张温无语。宓乃问曰：「先生东吴名士，既以天事下问，必能深明天之理。昔混沌既分，阴阳剖判；轻清者上浮而为天，重浊者下凝而为地；至共工氏战败，头触不周山，天柱折，地维缺：天倾西北，地陷东南。天既轻清而上浮，何以倾其西北乎？又未知轻清之外，还有何物？愿先生教我。」张温无言可对，乃避席而谢曰：「不意蜀中多出俊杰！恰闻讲论，使仆顿开茅塞。」孔明恐温羞愧，故以善言解之曰：「席间问难，皆戏谈耳。足下深知安邦定国之道，何在唇齿之戏哉？」温拜谢。孔明又令邓芝入吴答礼，就与张温同行。张、邓二人拜辞孔明，望东吴而来。</p>
<p>　　却说吴王见张温入蜀未还，乃聚文武商议。忽近臣奏曰：「蜀遣邓芝同张温入国答礼。」权召入。张温拜于殿前，备称后主、孔明之德，愿求永结盟好，特遣邓尚书又来答礼。权大喜，乃设宴待之。权问邓芝曰：「若吴蜀二国同心灭魏，得天下太平，二主分治，岂不乐乎？」芝答曰：「『天无二日，民无二王。』如灭魏之后，未识天命所归何人。但为君者，各修其德；为臣者，各尽其忠；则战争方息耳。」权大笑曰：「君之诚款，乃如是耶！」遂厚赠邓芝还蜀。自此吴蜀通好。</p>
<p>　　却说魏国细作人探知此事，火速报入中原。魏主曹丕听知，大怒曰：「吴蜀连和，必有图中原之意也。不若朕先伐之。」于是大集文武，商议起兵伐吴。此时大司马曹仁、太尉贾诩已亡。侍中辛毗出班奏曰：「中原之地，土阔民稀，而欲用兵，未见其利。今日之计，莫若养兵屯田十年，足食足兵，然后用之，则吴蜀方可破也。」丕怒曰：「此迂儒之论也！今吴蜀连和，早晚必来侵境，何暇等待十年？」即传旨起兵伐吴。司马懿奏曰：「吴有长江之险，非船莫渡。陛下必御驾亲征，可选大小战船，从蔡、颍而入淮，取寿春，至广陵，渡江口，径取南徐，此为上策。」丕从之。于是日夜并工，造龙舟十只，长二十余丈，可容二千余人；收拾战船三千余只。魏黄初五年秋八月，会聚大小将士，令曹真为前部；张辽、张郃、文聘、徐晃等为大将先行；许褚、吕虔为中军护卫；曹休为合后；刘晔、蒋济为参谋。前后水陆军马三十余万，克日起兵。封司马懿为尚书仆射，留在许昌。凡国政大事，并皆听懿决断。</p>
<p>　　不说魏兵起程。却说东吴细作探知此事，报入吴国。近臣慌奏吴王曰：「今魏王曹丕，亲自乘驾龙舟，提水陆大军三十余万，从蔡、颍出淮，必取广陵渡江，来下江南。甚为利害。」孙权大惊，即聚文武商议。顾雍曰：「今主上既与西蜀连和，可修书与诸葛孔明，令起兵出汉中以分其势；一面遣一大将，屯兵南徐以拒之。」权曰：「非陆伯言不可当此大任。」雍曰：「陆伯言镇守荆州，不可轻动。」权曰：「孤非不知，奈眼前无替力之人。」言未毕，一人从班部内应声而出曰：「臣虽不才，愿统一军以当魏兵。若曹丕亲渡大江，臣必生擒，以献殿下；若不渡江，亦杀魏兵大半，令魏兵不敢正视东吴。」权视之，乃徐盛也。权大喜曰：「如得卿守江南一带，孤何忧哉？」遂封徐盛为安东将军，总镇都督建业、南徐军马。盛谢恩，领命而退，即传令教众官军多置器械，多设旌旗，以为守护江岸之计。</p>
<p>　　忽一人挺身出曰：「今日大王以重任委托将军，欲破魏兵以擒曹丕，将军何不早发军马渡江，于淮南之地迎敌？直待曹丕兵至，恐无及矣。」盛视之，乃吴王姪孙韶也。韶字公礼，官授扬威将军，曾在广陵守御；年幼负气，极有胆勇。盛曰：「曹丕势大，更有名将为先锋，不可渡江迎敌。待彼船皆集于北岸，吾自有计破之。」韶曰：「吾手下自有三千军马，更兼深知广陵路势，吾愿自去江北，与曹丕决一死战。如不胜，甘当军令。」盛不从。韶坚执要去。盛只是不肯，韶再三要行。盛怒曰：「汝如此不听号令，吾安能制诸将乎？」叱武士推出斩之。刀斧手拥孙韶出辕门之外，立起皂旗。韶部将飞报孙权。权听知，急上马来救。武士恰待行刑，孙权早到，喝散刀斧手，救了孙韶。韶哭奏曰：「臣往年在广陵，深知地理；不就那里与曹丕厮杀，直待他下了长江，东吴指日休矣！」权径入营来。徐盛迎接入帐，奏曰：「大王命臣为都督，提兵拒魏；今扬威将军孙韶，不遵军法，违令当斩，大王何故赦之？」权曰：「韶倚血气之壮，误犯军法，万希宽恕。」盛曰：「法非臣所立，亦非大王所立，乃国家之典刑也。若以亲而免之，何以令众乎？」权曰： 「韶犯法本应任将军处治；奈此子虽本姓俞氏，然孤兄甚爱之，赐姓孙。于孤颇有劳绩，今若杀之，负兄义矣。」盛曰：「且看大王之面，寄下死罪。」权令孙韶拜谢。韶不肯拜，厉声而言曰：「据吾之见，只是引军去破曹丕！便死也不服你的见识！」徐盛变色。权叱退孙韶，谓徐盛曰：「便无此子，何损于吴？今后勿再用之。」言讫自回。是夜，人报徐盛，说孙韶引本部三千精兵，潜地过江去了。盛恐有失，于吴王面上不好看，乃唤丁奉授以密计，引三千兵渡江接应。</p>
<p>　　却说魏主驾龙舟至广陵，前部曹真已领兵列于大江之岸。曹丕问曰：「江岸有多少兵？」真曰：「隔岸远望，并不见一人，亦无旌旗营寨。」丕曰：「此必诡计也。朕自往观其虚实。」于是大开江道，放龙舟直至大江，泊于江岸。船上建龙凤日月五色旌旗，銮仪簇拥，光耀射目。曹丕端坐舟中，遥望江南，不见一人，回顾刘晔、蒋济曰：「可渡江否？」晔曰：「兵法实实虚虚。彼见大军至，如何不作准备？陛下未可造次。且待三五日，看其动静，然后发先锋渡江以探之。」丕曰：「卿言正合朕意。」</p>
<p>　　是日天晚，宿于江中。当夜月黑。军士皆执灯火，明耀天地，殆如白昼。遥望江南，并不见半点儿火光。丕问左右曰：「此何故也？」近臣奏曰：「想闻陛下天兵来到，故望风逃窜耳。」丕暗笑。及至天晓，大雾迷漫，对面不见。须臾风起，雾散云收，望见江南一带皆是连城；城楼上枪刀耀日，遍城尽插旌旗号带。顷刻数次人来报：「南徐沿江一带，直至石头城；一连数百里，城郭舟车，连绵不绝，一夜成就。」曹丕大惊。原来徐盛束缚芦苇为人，尽穿青衣，执旌旗，立于假城疑楼之上。魏兵见城上许多人马，如何不胆寒？丕叹曰：「魏虽有武士千群，无所用之。江南人物如此，未可图也！」</p>
<p>　　正惊讶间，忽然狂风大作，白浪滔天，江水溅湿龙袍，大船将覆。曹真慌令文聘撑小舟急来救驾。龙舟上人立站不住。文聘跳上龙舟，负丕下得小舟，奔入河港。忽流星马报道：「赵云引兵出阳平关，径取长安。」丕听得，大惊失色，便教回军。众军各自奔走。背后吴兵追至。丕传旨教尽弃御用之物而走。龙舟将次入淮，忽然鼓角齐鸣，喊声大振，刺斜里一彪军杀到；为首大将，乃孙韶也。魏兵不能抵当，折其大半，渰死者无数。诸将奋力救出魏主。魏主渡淮河，行不三十里，淮河中一带芦苇，预灌鱼油，尽皆火着；顺风而下，风势甚急；火焰漫空，截住龙舟。丕大惊，急下小船。傍岸时，龙舟上早已火着。丕慌忙上马，岸上一彪军杀来，为首一将，乃丁奉也。张辽拍马来迎，被奉一箭射中其腰，却得徐晃救了，同保魏主而走，折军无数。背后孙韶、丁奉夺得马匹、车仗、船只、器械，不计其数。魏兵大败而回。吴将徐盛，全获大功。吴王重加赏赐。张辽回到许昌，箭疮迸裂而亡。曹丕厚葬之。不在话下。</p>
<p>　　却说赵云引兵杀出阳平关之次，忽报丞相有文书到，说益州耆帅雍闿结连蛮王孟获，起十万蛮兵，侵掠四郡；因此宣云回军，令马超坚守阳平关，丞相欲自南征。赵云乃急收兵而回。此时孔明在成都整饬军马，亲自南征。</p>
<p>　　正是：方见东吴敌北魏，又看西蜀战南蛮。未知胜负如何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_085/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_085/" class="post-title-link" itemprop="url">三国演义 - 第085回 刘先主遗诏托孤儿 诸葛亮安居平五路</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-03-25 00:00:00" itemprop="dateCreated datePublished" datetime="2000-03-25T00:00:00+08:00">2000-03-25</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第085回 刘先主遗诏托孤儿 诸葛亮安居平五路</font></center></p>

<p>　　却说章武二年，夏六月，东吴陆逊，大破蜀兵于猇亭彝陵之地；先主奔回白帝城，赵云引兵据守。忽马良至，见大军已败，懊悔不及，将孔明之言，奏知先主。先主叹曰：「朕早听丞相之言，不致今日之败！今有何面目复回成都见群臣乎！」遂传旨就白帝城驻扎，将馆驿改为永安宫。人报冯习、张南、傅彤、程畿、沙摩柯等皆殁于王事，先主伤感不已。又近臣奏称：「黄权引江北之兵，降魏去了。陛下可将彼家属送有司问罪。」先主曰：「黄权被吴兵隔断在江北岸，欲归无路，乃不得已而降魏；是朕负权，非权负朕也。何必罪其家属？」仍给禄米以养之。</p>
<p>　　却说黄权降魏，诸将引见曹丕。丕曰：「卿今降朕，欲追慕于陈、韩耶？」权泣而奏曰：「臣受蜀帝之恩，殊遇甚厚，令臣督诸军于江北；被陆逊绝断，臣归蜀无路，降吴不可，故来投陛下。败军之将，免死为幸，安敢追慕于古人耶？」丕大喜，遂拜黄权为镇南将军。权坚辞不受。忽近臣奏曰：「有细作人自蜀中来，说蜀主将黄权家属尽皆诛戮。」权曰：「臣与蜀主，推诚相信，知臣本心，必不肯杀臣之家小也。」丕然之。</p>
<p>　　后人有诗责黄权曰：</p>
<p>　　降吴不可却降曹，忠义安能事两朝？堪叹黄权惜一死，紫阳书法不轻饶。</p>
<p>　　曹丕问贾诩曰：「朕欲一统天下，先取蜀乎？先取吴乎？」诩曰：「刘备雄才，更兼诸葛亮善能治国；东吴孙权，能识虚实，陆逊现屯兵于险要：隔江泛湖，皆难卒谋。以臣观之，诸将之中，皆无孙权、刘备敌手。虽以陛下天威临之，亦未见万全之势也。只可持守，以待二国之变。」丕曰：「朕已遣三路大兵伐吴，安有不胜之理？」尚书刘晔曰：「近东吴陆逊，新破蜀兵七十万，上下齐心，更有江湖之阻，不可卒制。陆逊多谋，必有准备。」丕曰：「卿前劝朕伐吴，今又谏阻，何也？」晔曰：「时有不同也。昔东吴累败于蜀，其势顿挫，故可击耳；今既获全胜，锐气百倍，未可攻也。」丕曰：「朕意已决，卿勿复言。」遂引御林军亲往接应三路兵马。早有哨马报说东吴已有准备：令吕范引兵拒住曹休，诸葛瑾引兵在南郡拒住曹真，朱桓引兵当住濡须以拒曹仁。刘晔曰：「既有准备，去恐无益。」丕不从，引兵而去。</p>
<p>　　却说吴将朱桓，年方二十七岁，极有胆略，孙权甚爱之；时督军于濡须，闻曹仁引大军去取羡溪，桓遂尽拨军守把羡溪去了，止留五千骑守城。忽报曹仁令大将常雕同诸葛虔、王双，引五万精兵飞奔濡须城来。众军皆有惧色。桓按剑而言曰：「胜负在将，不在兵之多寡。兵法云：『客兵倍而主兵半者，主兵尚能胜于客兵。』今曹仁千里跋涉，人马疲困。吾与汝等，共据高城，南临大江，北背山险，以逸待劳，以主制客：此乃百战百胜之势。虽曹丕自来，尚不足忧，况仁等耶？」于是传令，教众军偃旗息鼓，只作无人守把之状。</p>
<p>　　且说魏将先锋常雕，领精兵来取濡须城，遥望城上并无军马。雕催军急进，离城不远，一声炮响，旌旗齐竖。朱桓横刀飞马而出，直取常雕。战不三合，被桓一刀斩常雕于马下。吴兵乘势冲杀一阵，魏兵大败，死者无数。朱桓大胜，得了无数旌旗军器战马。曹仁领兵随后到来，却被吴兵从羡溪杀出。曹仁大败而退，回见魏主，细奏大败之事。丕大惊。正议之间，忽探马报：「曹真、夏侯尚围了南郡，被陆逊伏兵于内，诸葛瑾伏兵于外，内外夹攻，因此大败。」言未毕，忽探马又报：「曹休亦被吕范杀败。」丕听知三路兵败，乃喟然叹曰：「朕不听贾诩、刘晔之言，果有此败！」时值夏天，大疫流行，马步军十死六七，遂引军回洛阳。吴魏自此不和。</p>
<p>　　却说先主在永安宫染病不起，渐渐沉重。至章武三年，夏四月，先主自知病入四肢；又哭关、张二弟，其病愈深，两目昏花，厌见侍从之人；乃叱退左右，独卧于龙榻之上。忽然阴风骤起，将灯吹摇，灭而复明。只见灯影之下，二人侍立。先主怒曰：「朕心绪不宁，教汝等且退，何故又来！」叱之不退。先主起而视之，上首乃云长，下首乃翼德也。先主大惊曰：「二弟原来尚在！」云长曰：「臣等非人，乃是鬼也。上帝以臣二人平生不失信义，皆敕命为神。哥哥与兄弟聚会不远矣。」先主扯定大哭，忽然惊觉，二弟不见；即唤从人问之，时正三更。先主叹曰：「朕不久于人世矣！」遂遣使往成都，请丞相诸葛亮、尚书令李严等，星夜来永安宫，听受遗命。孔明等与先主次子鲁王刘永、梁王刘理，来永安宫见帝，留太子刘禅守成都。</p>
<p>　　且说孔明到永安宫，见先主病危，慌忙拜伏于龙榻之下。先主传旨，请孔明坐于龙榻之侧，抚其背曰：「朕自得丞相，幸成帝业；何期智识浅陋，不纳丞相之言，自取其败。悔恨成疾，死在旦夕。嗣子孱弱，不得不以大事相托。」言讫，泪流满面。孔明亦涕泣曰：「愿陛下善保龙体，以副天下之望！」先主以目遍视。只见马良之弟马谡在傍，先主令且退。谡退出。先主谓孔明曰：「丞相观马谡之才何如？」孔明曰：「此人亦当世之英才也。」先主曰：「不然。朕观此人，言过其实，不可大用。丞相宜深察之。」分付毕，传旨召诸臣入殿，取纸笔写了遗诏，递与孔明而叹曰：「朕不读书，粗知大略。圣人云：『鸟之将死，其鸣也哀；人之将死，其言也善。』朕本待与卿等同灭曹贼，共扶汉室；不幸中道而别。烦丞相将诏付与太子禅，令勿以为常言。凡事更望丞相教之！」孔明等泣拜于地曰：「愿陛下将息龙体！臣等尽施犬马之劳，以报陛下知遇之恩也。」先主命内侍扶起孔明，一手掩泪，一手执其手，曰：「朕今死矣！有心腹之言相告！」孔明曰：「有何圣谕？」先主泣曰：「君才十倍曹丕，必能安邦定国，终定大事。若嗣子可辅，则辅之；如其不才，君可自为成都之主。」孔明听毕，汗流遍体，手足失措 泣拜于地曰：「臣安敢不竭股肱之力，尽忠贞之节，继之以死乎！」言讫，叩头流血。先主又请孔明坐于榻上，唤鲁王刘永、梁王刘理近前，分付曰：「尔等皆记朕言。朕亡之后，尔兄弟三人，皆以父事丞相，不可怠慢。」言罢，遂命二王同拜孔明。二王拜毕，孔明曰：「臣虽肝脑涂地，安能报知遇之恩也！」先主谓众官曰：「朕已托孤于丞相，令嗣子以父事之。卿等俱不可怠慢，以负朕望。」又嘱赵云曰：「朕与卿于患难之中，相从到今，不想于此地分别。卿可想朕故交，早晚看觑吾子，勿负朕言。」云泣拜曰：「臣敢不效犬马之劳！」先主又谓众官曰：「卿等众官，朕不能一一分嘱，愿皆自爱。」言毕，驾崩，寿六十三岁。时章武三年，夏四月二十四日也。</p>
<p>　　后杜工部有诗叹曰：</p>
<p>　　蜀主窥吴向三峡，崩年亦在永安宫。翠华想像空山外，玉殿虚无野寺中。<br>　　古庙杉松巢水鹤，岁时伏腊走村翁。武侯祠屋长邻近，一体君臣祭祀同。</p>
<p>　　先主驾崩，文武官僚，无不哀痛。孔明率众官奉梓宫还成都。太子刘禅出城迎接灵柩，安于正殿之内。举哀行礼毕，开读遗诏。诏曰：</p>
<p>　　朕初得疾，但下痢耳；后转生杂病，殆不自济。朕闻「人年五十，不称夭寿」。今朕年六十有余，死复何恨？但以汝兄弟为念耳。勉之！勉之！勿以恶小而为之，勿以善小而不为。惟德可以服人；汝父德薄，不足效也。汝与丞相从事，事之如父，勿怠！勿忘！汝兄弟更求闻达，至嘱！至嘱！</p>
<p>　　群臣读诏已毕。孔明曰：「国不可一日无君；请立嗣君，以承汉统。」乃立太子禅即皇帝位，改元建兴。加诸葛亮为武乡侯，领益州牧。葬先主于惠陵，谥曰昭烈皇帝。尊皇后吴氏为皇太后。谥甘夫人为昭烈皇后，糜夫人亦追谥为皇后。升赏群臣，大赦天下。</p>
<p>　　早有魏军探知此事，报入中原。近臣奏知魏主。曹丕大喜曰：「刘备已亡，朕无忧矣。何不乘其国中无主，起兵伐之？」贾诩谏曰：「刘备虽亡，必托孤于诸葛亮。亮感备知遇之恩，必倾心竭力，扶持嗣主。陛下不可仓卒伐之。」正言间，忽一人从班部中奋然而出曰：「不乘此时进兵，更待何时？」众视之，乃司马懿也。丕大喜，遂问计于懿。懿曰：「若只起中国之兵，急难取胜。须用五路大兵，四面夹攻，令诸葛亮首尾不能救应，然后可图。」</p>
<p>　　丕问何五路。懿曰：「可修书一封，差使往辽东鲜卑国，见国王轲比能，赂以金帛，令起辽西羌兵十万，先从旱路取西平关：此一路也。再修书遣使赍官诰赏赐，直入南蛮，见蛮王孟获，令起兵十万攻打益州、永昌、牂牁、越隽四郡，以击西川之南：此二路也。再遣使入吴修好，许以割地，令孙权起兵十万，攻两川峡口，径取涪城：此三路也。又可差使至降将孟达处，起上庸兵十万，西攻汉中：此四路也。然后命大将军曹真为大都督，提兵十万，由京兆径出阳平关取西川：此五路也。共大兵五十万，五路并进。诸葛亮便有吕望之才，安能当此乎？」丕大喜，随即密遣能言官四员为使前去；又命曹真为大都督，领兵十万，径取阳平关。此时张辽等一班旧将，皆封列侯，俱在冀、徐、青及合淝等处，据守关津隘口，故不复调用。</p>
<p>　　却说蜀汉后主刘禅，自即位以来，旧臣多有病亡者，不能细说。凡一应朝廷选法钱粮词讼等事，皆听诸葛丞相裁处。时后主未立皇后。孔明与群臣上言曰：「故车骑将军张飞之女甚贤，年十七岁，可纳为正宫皇后。」后主即纳之。</p>
<p>　　建兴元年秋八月，忽有边报说：「魏调五路大兵，来取西川：第一路，曹真为大都督，起兵十万，取阳平关；第二路，乃反将孟达，起上庸兵十万，犯汉中；第三路，乃东吴孙权，起精兵十万，取峡口入川；第四路，乃蛮王孟获，起蛮兵十万，犯益州四郡；第五路，乃番王轲比能，起羌兵十万，犯西平关，此五路军马，甚是利害。已先报知丞相，丞相不知为何数日不出视事。」后主听罢大惊，即差近侍赍旨，宣召孔明入朝。使命去了半日，回报：「丞相府下人言，丞相染病不出。」后主转慌。次日，又命黄门侍郎董允、谏议大夫杜琼，去丞相卧榻前，告此大事。董、杜二人，到丞相府前，皆不得入。杜琼曰：「先帝托孤于丞相，今主上初登宝位，被曹丕五路兵犯境，军情至急，丞相何故推病不出？」良久，门吏传丞相令，言：「病体稍可，明早出都堂议事。」董、杜二人叹息而回。次日，众官又来丞相府前伺候。从早至晚，又不见出。多官惶惶，只得散去。杜琼入奏后主曰：「请陛下圣驾，亲往丞相府问计。」后主即引多官入宫，启奏皇太后。太后大惊曰：「丞相何故如此？有负先帝委托之意也！我当自往。」董允奏曰：「娘娘未可轻往。臣料丞相必有高明之见。且待主上先往。如果怠慢，请娘娘于太庙中，召丞相问之未迟。」太后依奏。</p>
<p>　　次日，后主车驾亲至相府。门吏见驾到，慌忙拜伏于地而迎。后主问曰：「丞相在何处？」门吏曰：「不知在何处。只有丞相钧旨，教挡住百官，勿得辄入。」后主乃下车步行，独进第三重门，见孔明独倚竹杖，在小池边观鱼。后主在后立久，乃徐徐而言曰：「丞相安乐否？」孔明回顾，见是后主，慌忙弃杖，拜伏于地曰：「臣该万死！」后主扶起，问曰：「今曹丕分兵五路，犯境甚急，相父缘何不肯出府视事？」孔明大笑，扶后主入内室坐定，奏曰：「五路兵至，臣安得不知？臣非观鱼，有所思也。」后主曰：「如之奈何？」孔明曰：「羌王轲比能，蛮王孟获，反将孟达，魏将曹真：此四路兵，臣已皆退去了也。止有孙权这一路兵，臣已有退之之计，但须一能言之人为使。因未得其人，故熟思之。陛下何必忧乎？」</p>
<p>　　后主听罢，又惊又喜曰：「相父果有鬼神不测之机也！愿闻退兵之策。」孔明曰：「先帝以陛下付托与臣，臣安敢旦夕怠慢？成都众官皆不晓兵法之妙，贵在使人不测，岂可泄漏于人？老臣先知西番国王轲比能，引兵犯西平关；臣料马超积祖西川人氏，素得羌人之心，羌人以超为神威天将军；臣已先遣一人，星夜驰檄，令马超紧守西平关，伏四路奇兵，每日交换，以兵拒之：此一路不必忧矣。又南蛮孟获，兵犯四郡，臣亦飞檄遣魏延领一军左出右入，右出左入，为疑兵之计；蛮兵惟凭勇力，其心多疑，若见疑兵，必不敢进：此一路又不足忧矣。又知孟达引兵出汉中；达与李严曾结生死之交；臣回成都时，留李严守永安宫；臣已作一书，只做李严亲笔，令人送与孟达；达必然推病不出，以慢军心：此一路又不足忧矣。又知曹真引兵犯阳平关；此地险 ，可以保守，臣已调赵云引一军守把关隘，并不出战；曹真若见我军不出，不久自退矣。此四路兵俱不足忧，臣尚恐不能全保，又密调关兴、张苞二将，各引兵三万，屯于紧要之处，为各路救应。此数处调遣之事，皆不曾经由成都，故无人知觉。只有东吴这一路兵，未必便动：如见四路兵胜，川中危急，必来相攻；若四路不济，安肯动乎？臣料孙权想曹丕三路侵吴之怨，必不肯从其言。虽然如此，须用一舌辩之士，径往东吴，以利害说之，则先退东吴，其四路之兵，何足忧乎？但未得说吴之人，臣故踌躇。何劳陛下圣驾来临？」后主曰：「太后亦欲来见相父。今朕闻相父之言，如梦初觉，复何忧哉！」</p>
<p>　　孔明与后主共饮数杯，送后主出府。众官皆环立于门外，见后主面有喜色。后主别了孔明，上御车回朝。众皆疑惑不定。孔明见众官中，一人仰天而笑，面亦有喜色。孔明视之，乃义阳新野人；姓邓名芝，字伯苗；见为户部尚书；汉司马邓禹之后。孔明暗令人留住邓芝。多官皆散。孔明请芝到书院中，问芝曰：「今蜀、魏、吴鼎分三国，欲讨二国，一统中兴，当先伐何国？」芝曰：「以愚意论之，魏虽汉贼，其势甚大，急难摇动，当徐徐缓图。今主上初登宝位，民心未安，当与东吴连合，结为唇齿，一洗先帝旧怨，此乃长久之计也。未审丞相钧意若何？」孔明大笑曰：「吾思之久矣；奈未得其人，今日方得也！」芝曰：「丞相欲其人何为？」孔明曰：「吾欲使人往结东吴。公既能明此意，必能不辱君命。使吴之任，非公不可。」芝曰：「愚才疏智浅，恐不堪当此重任。」孔明曰：「吾来日奏知天子，便请伯苗一行，切勿推辞。」芝应允而退。至次日，孔明奏准后主，差邓芝往说东吴。芝拜辞，望东吴而来。</p>
<p>　　正是：吴人方见干戈息，蜀使还将玉帛通。未知邓芝此去若何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_084/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_084/" class="post-title-link" itemprop="url">三国演义 - 第084回 陆逊营烧七百里 孔明巧布八阵图</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-03-24 00:00:00" itemprop="dateCreated datePublished" datetime="2000-03-24T00:00:00+08:00">2000-03-24</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第084回 陆逊营烧七百里 孔明巧布八阵图</font></center></p>

<p>　　却说韩当、周泰探知先主移营就凉，急来报知陆逊。逊大喜，遂引兵自来观看动静。只见平地一屯，不满万余人，大半皆是老弱之众，大书「先锋吴班」旗号。周泰曰：「吾视此等兵如儿戏耳。愿同韩将军分两路击之。如其不胜，甘当军令。」陆逊看了良久，以鞭指曰：「前面山谷中，隐隐有杀气起；其下必有伏兵，故于平地设此弱兵，以诱我耳。诸公切不可出。」众将听了，皆以为懦。</p>
<p>　　次日，吴班引兵到关前搦战，耀武扬威，辱骂不绝；多有解衣卸甲，赤身裸体，或睡或坐。徐盛、丁奉入帐禀陆逊曰：「蜀兵欺我太甚！某等愿出击之！」逊笑曰：「公等但恃血气之勇，未知孙吴兵法。此彼诱敌之计也。三日后必见其诈矣。」徐盛曰：「三日后，彼移营已定，安能击之乎？」逊曰：「吾正欲令彼移营也。」诸将哂笑而退。过三日后，会诸将于关上观望，见吴班兵已退去。逊指曰：「杀气起矣。刘备必从山谷中出也。」言未毕，只见蜀兵皆全装惯束，拥先主而过。吴兵见了，尽皆胆裂。逊曰：「吾之不听诸公击班者，正为此也。今伏兵已出，旬日之内，必破蜀矣。」诸将皆曰：「破蜀当在初时；今连营五六百里，相守经七八月，其诸要害，皆已固守，安能破乎？」逊曰：「诸公不知兵法。备乃世之枭雄，更多智谋，其兵始集，法度精专；今守之久矣，不得我便，兵疲意阻，取之正在今日。」诸将方才叹服。</p>
<p>　　后人有诗赞曰：<br>　　虎帐谈兵按六韬，安排香饵钓鲸鳌。三分自是多英俊，又显江南陆逊高。</p>
<p>　　却说陆逊已定了破蜀之策，遂修笺遣使奏闻孙权，言指日可以破蜀之意。权览毕，大喜曰：「江东复有此异人，孤何忧哉？诸将皆上书言其懦，孤独不信。今观其言，果非懦也。」于是大起吴兵来接应。</p>
<p>　　却说先主于猇亭尽驱水军，顺流而下，沿江屯扎水寨，深入吴境。黄权谏曰：「水军沿江而下，进则易，退则难。臣愿为前驱。陛下宜在后阵，庶万无一失。」先主曰：「吴贼胆落，朕长驱大进，有何疑乎？」众官苦谏，先主不从，遂分兵两路，命黄权督江北之兵，以防魏寇。先主自督江南诸军，夹江分立营寨，以图进取。细作探知，连夜报知魏主，言蜀兵伐吴，树栅连营，纵横七百余里，分四十余屯，皆傍山林下寨；今黄权督兵在江北岸，每日出哨百余里，不知何意。</p>
<p>　　魏主闻之，仰面笑曰：「刘备将败矣。」群臣请问其故。魏主曰：「刘玄德不晓兵法：岂有连营七百里，而可以拒敌者乎？包原隰险阻屯兵者，此兵法之大忌也。玄德必败于东吴陆逊之手。旬日之内，消息必至矣。」群臣犹未信，皆请拨兵备之。魏主曰：「陆逊若胜，必尽举吴兵去取西川；吴兵远去，国中空虚，朕虚托以兵助战，令三路一齐进兵，东吴唾手可取也。」众皆拜服。魏主下令，使曹仁督一军出濡须，曹休督一军出洞口，曹真督一军出南郡：「三路军马会合日期，暗袭东吴。朕随后自来接应。」调遣已定。</p>
<p>　　不说魏兵袭吴。且说马良至川，入见孔明，呈上图本而言曰：「今移营夹江，横占七百里，下四十余屯，皆依溪傍涧，林木茂盛之处。皇上令良将图本来与丞相观之。」孔明看讫，拍案叫苦曰：「是何人教主上如此下寨？可斩此人！」马良曰：「皆主上自为，非他人之谋。」孔明叹曰：「汉朝气数休矣！」良问其故。孔明曰：「包原隰险阻而结营，此兵家之大忌。倘彼用火攻，何以解救？又岂有连营七百里而可拒敌乎？祸不远矣！陆逊拒守不出，正为此也。汝当速去见天子，改屯诸营，不可如此。」良曰：「倘今吴兵已胜，如之奈何？」孔明曰：「陆逊不敢来追，成都可保无虞。」良曰：「逊何故不追？」孔明曰：「恐魏兵袭其后也。主上若有失，当投白帝城避之。吾入川时，已伏下十万兵在鱼腹浦矣。」良大惊曰：「某于鱼腹浦往来数次，未尝见一卒，丞相何作此诈语？」孔明曰：「后来必见，不劳多问。」马良求了表章，火速投御营来。孔明自回成都，调拨军马救应。</p>
<p>　　却说陆逊见蜀兵懈怠，不复堤防，升帐聚大小将士听令曰：「吾自受命以来，未尝出战。今观蜀兵，足知动静。故欲先取江南岸一营。谁敢去取？」言未毕，韩当、周泰、凌统等应声而出曰：「某等愿往。」逊教皆退不用，独唤阶下末将淳于丹曰：「吾与汝五千军，去取江南第四营，蜀将傅彤所守。今晚就要成功。吾自提兵接应。」淳于丹引兵去了，又唤徐盛、丁奉曰：「汝等各领兵三千，屯于寨外五里。如淳于丹败回，有兵赶来，当出救之，却不可追去。」二将自引军去了。</p>
<p>　　却说淳于丹于黄昏时分，领兵前进。到蜀寨时，已三更之后。丹令众军鼓噪而入。蜀营内傅彤引兵杀出，挺枪直取淳于丹；丹敌不住，拨马便回。忽然喊声大震，一彪军拦住去路；为首大将赵融。丹夺路而走，折其大半。正走之间，山后一彪蛮兵拦住；为首番将沙摩柯。丹死战得脱。背后三路军赶来。比及离营五里，吴军徐盛、丁奉二人两下杀来，蜀兵退去，救了淳于丹回营。丹带箭入见陆逊请罪。逊曰：「非汝之过也。吾欲试敌人之虚实耳。破蜀之计，吾已定矣。」徐盛、丁奉曰：「蜀兵势大，难以破之，空自损兵折将耳。 」逊笑曰：「吾这条计，但瞒不过诸葛亮耳。天幸此人不在，使我成大功也。」遂集大小将士听令：使朱然于水路进兵，来日午后东南风大作，用船装载茅草，依计而行。韩当引一军攻江北岸，周泰引一军攻江南岸。每人手执茅草一把，内藏硫黄焰硝，各带火种，各执枪刀，一齐而上。但到蜀营，顺风举火。蜀兵四十屯，只烧二十屯，每间一屯烧一屯。各军预带干粮，不许暂退。昼夜追袭，只擒了刘备方止。众将听了军令，各受计而去。</p>
<p>　　却说先主正在御营寻思破吴之计，忽见帐前中军旗幡，无风自倒，乃问程畿曰：「此为何兆？」畿曰：「今夜莫非吴兵来劫营。」先主曰：「昨夜杀尽，安敢再来？」畿曰：「倘是陆逊试敌，奈何？」正言间，人报山上远远望见吴兵尽沿山望东去了。先主曰：「此是疑兵。」令众休动，命关兴、张苞各引五百骑出巡。黄昏时分，关兴回奏曰：「江北营中火起。」先主急令关兴往江北，张苞往江南，探看虚实：「倘吴兵到时，可急回报。」二将领命去了。</p>
<p>　　初更时分，东南风骤起。只见御营左屯火发。方欲救时，御营右屯又火起。风紧火急，树木皆着。喊声大震。两屯军马齐出，奔至御营中。御营军自相践踏，死者不知其数。后面吴兵杀到，又不知多少军马。先主急上马，奔冯习营时，习营中火光连天而起。江南、江北，照耀如同白日。冯习慌上马引数十骑而走，正逢吴将徐盛军到，敌住厮杀。先主见了，拨马投西便走。徐盛舍了冯习，引兵追来。先主正慌，前面又一军拦住，乃是吴将丁奉。两下夹攻。先主大惊。四面无路。忽然喊声大震，一彪军杀入重围，乃是张苞，救了先主，引御林军奔走。正行之间，前面一军又到，乃蜀将傅彤也，合兵一处而行。背后吴兵追至。先主前到一山，名马鞍山。张苞、傅彤请先主上得山时，山下喊声又起；陆逊大队人马，将马鞍山围住。张苞、傅彤死据山口。先主遥望遍野火光不绝，死尸重叠，塞江而下。</p>
<p>　　次日，吴兵又四下放火烧山，军士乱窜，先主惊慌。忽然火光中一将引数骑杀上山来，视之乃关兴也。兴伏地请曰：「四下火光逼近，不可久停。陛下速奔白帝城，再收军马可也。」先主曰：「谁敢断后？」傅彤奏曰：「臣愿以死当之！」当日黄昏，关兴在前，张苞在中，留傅彤断后，保着先主，杀下山来。吴兵见先主奔走，皆要争功，各引大军，遮天盖地，往西追赶。先主令军士尽脱袍铠，塞道而焚，以断后军。正奔走间，喊声大震，吴将朱然引一军从江岸边杀来，截住去路。先主叫曰：「朕死于此矣！」关兴、张苞纵马冲突，被乱箭射回，各带重伤，不能杀出。背后喊声又起，陆逊引大军从山谷中杀来。</p>
<p>　　先主正慌急之间，此时天色已微明，只见前面喊声震天，朱然军纷纷落涧，滚滚投岩，一彪军杀入，前来救驾。先主大喜；视之，乃常山赵子龙也。时赵云在川中江州，闻吴蜀交兵，遂引军出；忽见东南一带火光冲天，云心惊，远远探视；不想先主被困，云奋勇冲杀而来。陆逊闻是赵云，急令退军。云正杀之间，忽遇朱然，便与交锋；不一合，一枪刺朱然于马下，杀散吴兵，救出先主，望白帝城而走。先主曰：「朕虽得脱，诸将士将奈何？」云曰：「敌军在后，不可久迟。陛下且入白帝城歇息，臣再引兵去救应诸将。」此时先主仅存百余人入白帝城。</p>
<p>　　后人有诗赞陆逊曰：</p>
<p>　　持矛举火破连营，玄德穷奔白帝城。一旦威名惊蜀魏，吴王宁不敬书生。</p>
<p>　　却说傅彤断后，被吴军八面围住。丁奉大叫曰：「川兵死者无数，降者极多。汝主刘备已被擒获。今汝力穷势孤，何不早降？」傅彤叱曰：「吾乃汉将，安肯降吴狗乎！」挺枪纵马，率蜀军奋力死战，不下百余合；往来冲突，不能得脱。彤长叹曰：「吾今休矣！」言讫，口中吐血，死于吴军之中。</p>
<p>　　后人赞傅彤诗曰：</p>
<p>　　彝陵吴蜀大交兵，陆逊施谋用火焚。至死犹然骂吴狗，傅彤不愧汉将军。</p>
<p>　　蜀祭酒程畿，匹马奔至江边，招呼水军赴敌，吴兵随后追来，水军四散奔逃。畿部将叫曰：「吴兵至矣，程祭酒快走罢！」畿怒曰：「吾自从主上出军，未尝赴敌而逃！」言未毕，吴兵骤至，四下无路，畿拔剑自刎。</p>
<p>　　后人有诗赞曰：</p>
<p>　　慷慨蜀中程祭酒，身留一剑答君王。临危不改平生志，博得声名万古香。</p>
<p>　　时吴班、张南久围彝陵城，忽冯习到，言蜀兵败，遂引军来救先主，孙桓方才得脱。张、冯二将，正行之间，前面吴兵杀来，背后孙桓从彝陵城杀出，两下夹攻。张南、冯习，奋力冲突，不能得脱，死于乱军之中。</p>
<p>　　后人有诗赞曰：</p>
<p>　　冯习忠无二，张南义少双。沙场甘战死，史册共流芳。</p>
<p>　　吴班杀出重围，又遇吴兵追赶；幸得赵云接着，救回白帝城去了。时有蛮王沙摩柯，匹马奔走，正逢周泰，战二十余合，被泰所杀。蜀将杜路、刘宁尽皆降吴。蜀营一应粮草器仗，尺寸不存。蜀将川兵，降者无数。时孙夫人在吴，闻猇亭兵败，讹传先主死于军中，遂驱车至江边，望西遥哭，投江而死。后人立庙江滨，号曰枭姬祠。尚论者作诗叹之曰：</p>
<p>　　先主兵归白帝城，夫人闻难独捐生。至今江畔遗碑在，犹着千秋烈女名。</p>
<p>　　却说陆逊大获全功，引得胜之兵，往西追袭。前离夔关不远，逊在马上看见前面临山傍江，一阵杀气，冲天而起；遂勒马回顾众将曰：「前面必有埋伏。三军不可轻进。」即倒退十余里，于地势空阔处，排成阵势以御敌军；即差哨马前去探视。回报并无军屯在此，逊不信，下马登山望之，杀气复起。逊再令人仔细探视，哨马回报，前面并无一人一骑。逊见日将西沉，杀气越加，心中犹豫，令心腹人再往探看。回报江边止有乱石八九十堆，并无人马。逊大疑，令寻土人问之。须臾，有数人到。逊问曰：「何人将乱石作堆？如何乱石堆中有杀气冲起？」土人曰：「此处地名鱼腹浦。诸葛亮入川之时，驱兵到此，取石排成阵势于沙滩之上；自此常常有气如云，从内而起。」</p>
<p>　　陆逊听罢，上马引数十骑来看石阵；立马于山坡之上，但见四面八方，皆有门有户。逊笑曰：「此乃惑人之术耳，有何益焉！」遂引数骑下山坡来，直入石阵观看。部将曰：「日暮矣，请都督早回。」逊方欲出阵，忽然狂风大作。一霎时，飞沙走石，遮天盖地。但见怪石嵯峨，槎桠似剑；横沙立土，重叠如山；江声浪涌，有如剑鼓之声。逊大惊曰：「吾中诸葛之计也！」急欲回时，无路可出。正惊疑间，忽见一老人立于马前，笑曰：「将军欲出此阵乎？」逊曰：「愿长者引出。」老人策杖徐徐而行，径出石阵，并无所碍，送至山坡之上。逊问曰：「长者何人？」老人答曰：「老夫乃诸葛孔明之岳父黄承彦也。昔小婿入川之时，于此布下石阵，名『八阵图』。反复八门，按遁甲休、生、伤、杜、景、死、惊、开。每日每时，变化无端，可比十万精兵。临去之时，曾分付老夫道：『后有东吴大将迷于阵中，莫要引他出来。』老夫适于山岩之上，见将军从死门而入，料想不识此阵，必为所迷。老夫平生好善，不忍将军陷没于此，故特从生门引出也。」逊曰：「公曾学此阵法否？」黄承彦曰：「变化无穷，不能学也。」逊慌忙下马拜谢而回。</p>
<p>　　后杜工部有诗曰：</p>
<p>　　功盖三分国，名成八阵图。江流石不转，遗恨失吞吴。</p>
<p>　　陆逊回寨叹曰：「孔明真『卧龙』也！吾不能及！」于是下令班师。左右曰：「刘备兵败势穷，困守一城，正好乘势击之；今见石阵而退，何也？」逊曰：「吾非惧石阵而退；吾料魏主曹丕，其奸诈与父无异，今知吾追赶蜀兵，必乘虚来袭。吾若深入西川，急难退矣。」遂令一将断后，逊率大军而回。退兵未及二日，三处人来飞报：「魏兵曹仁出濡须，曹休出洞口，曹真出南郡：三路兵马数十万，星夜至境，未知何意。」逊笑曰：「不出吾之所料。吾已令兵拒之矣。」</p>
<p>　　正是：雄心方欲吞西蜀，胜算还须御北朝。未知如何退兵，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_083/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_083/" class="post-title-link" itemprop="url">三国演义 - 第083回 战猇亭先主得雠人 守江口书生拜大将</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-03-23 00:00:00" itemprop="dateCreated datePublished" datetime="2000-03-23T00:00:00+08:00">2000-03-23</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第083回 战猇亭先主得雠人 守江口书生拜大将</font></center></p>

<p>　　却说章武二年，春正月，武威后将军黄忠随先主伐吴；忽闻先主言老将无用，即提刀上马，引亲随五六人，径到彝陵营中。吴班与张南、冯习接入，问曰：「老将军此来，有何事故？」忠曰：「吾自长沙跟天子到今，多负勤劳。今虽七旬有余，尚食肉十斤，臂开二石之弓，能乘千里之马，未足为老。昨日主上言吾等老迈无用，故来此与东吴交锋，看吾斩将，老也不老！」</p>
<p>　　正言间，忽报吴兵前部已到，哨马临营。忠奋然而起，出帐上马。冯习等劝曰：「老将军且休轻进。」忠不听，纵马而去。吴班令冯习引兵助战。忠在吴军阵前，勒马横刀，单搦先锋潘璋交战。璋引部将史迹出马。迹欺忠年老，挺枪出战；斗不三合，被忠一刀斩于马下。潘璋大怒，挥关公使的青龙刀，来战黄忠。交马数合，不分胜负。忠奋力恶战，璋料敌不过，拨马便走。忠乘势追杀，全胜而回，路逢关兴、张苞。兴曰：「我等奉圣旨来助老将军；既已立了功，速请回营。」忠不听。</p>
<p>　　次日，潘璋又来搦战。黄忠奋然上马。兴、苞二人要助战，忠不从；吴班要助战，忠亦不从；只自引五千军出迎。战不数合，璋拖刀便走。忠纵马追之，厉声大叫曰：「贼将休走！吾今为关公报雠！」追至三十余里，四面喊声大震，伏兵齐出。右边周泰，左边韩当，前有潘璋，后有凌统，把黄忠困在垓心。忽然狂风大起，忠急退时，山坡上马忠引一军出，一箭射中黄忠肩窝，险些儿落马。吴兵见忠中箭，一齐来攻。忽后面喊声大起，两路军杀来，吴兵溃散，救出黄忠，乃关兴、张苞也。二小将保送黄忠径到御前营中。忠年老血衰，箭疮痛裂，病甚沉重。先主御驾自来看视，抚其背曰：「令老将军中伤，朕之过也！」忠曰：「臣乃一武夫耳，幸遇陛下。臣今年七十有五，寿已足矣。望陛下善保龙体，以图中原！」言讫，不省人事。是夜殒于御营。</p>
<p>　　后人有诗叹曰：</p>
<p>　　老将说黄忠，收川立大功。重披金锁甲，双挽铁胎弓。<br>　　胆气惊河北，威名镇蜀中。临亡头似雪，犹自显英雄。</p>
<p>　　先主见黄忠气绝，哀伤不已，敕具棺椁，葬于成都。先主叹曰：「五虎大将，已亡三人，朕尚不能复雠，深可痛哉！」乃引御林军直至猇亭，大会诸将，分军八路，水陆俱进。水路令黄权领兵，先主自率大军于旱路进发。时章武二年二月中旬也。</p>
<p>　　韩当、周泰听知先主御驾来征，引兵出迎。两阵对圆，韩当、周泰出马，只见蜀营门旗开处，先主自出，黄罗销金伞盖，左右白旄黄钺，金银旌节，前后围绕。当大叫曰：「陛下今为蜀主，何自轻出？倘有疏虞，悔之何及！」先主遥指骂曰：「汝等吴狗，伤朕手足，誓不与立于天地之间！」当回顾众将曰：「谁敢冲突蜀兵？」部将夏恂，挺枪出马。先主背后张苞挺丈八矛，纵马而出，大喝一声，直取夏恂。恂见苞声如巨雷，心中惊惧﹔恰待要走，周泰弟周平见恂抵敌不住，挥刀纵马而来。关兴见了，跃马提刀来迎。张苞大喝一声，一矛刺中夏恂，倒撞下马。周平大惊，措手不及，被关兴一刀斩了。二小将便取韩当、周泰。韩、周二人，慌忙入阵。先主视之，叹曰：「虎父无犬子也！」用御鞭一指，蜀兵一齐掩杀过去，吴兵大败。那八路兵，势如泉涌，杀得那吴军尸横遍野，血流成河。</p>
<p>　　却说甘宁正在船中养病，听知蜀兵大至，火急上马，正遇一彪蛮兵，人皆披发跣足，皆使弓弩长枪，搪牌刀斧；为首乃是番王沙摩柯，生得面如噀血，碧眼突出，使一个铁蒺藜骨朵，腰带两张弓，威风抖擞。甘宁见其势大，不敢交锋，拨马而走；被沙摩柯一箭射中头颅。宁带箭而走，到于富池口，坐于大树之下而死。树上群鸦数百，围绕其尸。吴王闻之，哀痛不已，具礼厚葬，立庙祭祀。</p>
<p>　　后人有诗叹曰：</p>
<p>　　吴郡甘兴霸，长江锦幔舟。酬君重知已，报友化仇雠。<br>　　劫寨将轻骑，驱兵饮巨瓯。神鸦能显圣，香火永千秋。</p>
<p>　　却说先主乘势追杀，遂得猇亭。吴兵四散逃走。先主收兵，只不见关兴。先主慌令张苞等四面跟寻。原来关兴杀入吴阵，正遇雠人潘璋，骤马追之。璋大惊，奔入山谷内，不知所往。兴寻思只在山里，往来寻觅不见。看看天晚，迷踪失路。幸得星月有光。追至山僻之间，时已二更。到一庄上，下马叩门。一老者出问何人。兴曰：「吾是战将，迷路到此，求一饭充饥。」老人引入，兴见堂内点着明烛，中堂绘画关公神像。兴大哭而拜。老人问曰：「将军何故哭拜？」兴曰：「此吾父也。」老人闻言，即便下拜。兴曰：「何故供养吾父？」老人答曰：「此间皆是尊神地方。在生之日，家家奉侍，何况今日为神乎？老夫只望蜀兵早早报雠。今将军到此，百姓有福矣。」遂置酒食待之，卸鞍喂马。</p>
<p>　　三更已后，忽门外又一人击户。老人出而问之，乃吴将潘璋亦来投宿。恰入草堂，关兴见了，按剑大喝曰：「反贼休走！」璋回身便出。忽门外一人，面如重枣，丹凤眼，卧蚕眉，飘三缕美髯，绿袍金铠，按剑而入。璋见是关公显圣，大叫一声，神魂惊散；欲待转身，早被关兴手起剑落，斩于地上，取心沥血，就关公神像前祭祀。兴得了父亲的青龙偃月刀，却将潘璋首级，擐于马项之下，辞了老人，就骑了潘璋的马，望本营而来。老人自将潘璋之尸拖出烧化。</p>
<p>　　且说关兴行无数里，忽听得人言马嘶，一彪军到来；为首一将，乃潘璋部将马忠也。忠见兴杀了主将潘璋，将首级擐于马项之下；青龙刀又被兴得了；勃然大怒，纵马来取关兴。兴见马忠是害父雠人，气冲牛斗，举青龙刀望忠便砍。忠部下三百军并力上前，一声喊起，将关兴围在垓心。兴力孤势危。忽见西北上一彪军杀来，乃是张苞。马忠见救兵到来，慌忙引军自退。关兴、张苞一处赶来。赶不数里，前面糜芳、傅士仁引兵来寻马忠。两军相合，混战一场。苞兴二人兵少，慌忙彻退，回至猇亭，来见先主，献上首级，具言此事。先主惊异，赏犒三军。</p>
<p>　　却说马忠回见韩当、周泰，收聚败军，各分头守把。军士中伤者不计其数。马忠引傅士仁、糜芳于江渚屯扎。当夜三更，军士皆哭声不止。糜芳暗听之，有一伙军言曰：「我等皆是荆州之兵，被吕蒙诡计送了主公性命，今刘皇叔御驾亲征，东吴早晚休矣。所恨者，糜芳、傅士仁也。我等何不杀此二贼，去蜀营投降？功劳不小。」又一伙军言曰：「不要性急，等个空儿，便就下手。」糜芳听毕，大惊，遂与傅士仁商议曰：「军心变动，我二人性命难保。今蜀主所恨者，马忠耳；何不杀了他，将首级去献蜀主，告称：『我等不得已而降吴，今知御驾前来，特地诣营请罪？』」仁曰：「不可，去必有祸。」芳曰：「蜀主宽仁厚德；目今阿斗太子是我外甥，彼但念我国戚之情，必不肯加害。」二人计较已定，先备了马。</p>
<p>　　三更时分，入帐刺杀马忠，将首级割了，二人带数十骑，径投猇亭而来。伏路军人，先引见张南、冯习，具说其事。次日，到御营中来见先主，献上马忠首级，哭告于前曰：「臣等实无反心；被吕蒙诡计，称言关公已亡，赚开城门，臣等不得已而降。今闻圣驾前来，特杀此贼，以雪陛下之恨。伏乞陛下恕臣等之罪。」先主大怒曰：「朕自离成都许多时，你两个如何不来请罪？今见势危，故来巧言，欲全性命！朕若饶你，至九泉之下，有何面目见关公乎！」言讫，令关兴在御营中，设关公灵位。先主亲捧马忠首级，诣前祭祀。又令关兴将糜芳、傅士仁剥去衣服，跪于灵前，亲自用刀剐之，以祭关公。忽张苞上帐哭拜于前曰：「二伯父雠人皆已诛戮，臣父冤雠，何日可报？」先主曰：「贤姪勿忧。朕当削平江南，杀尽吴狗，务擒二贼，与汝亲自醢之，以祭汝父。」苞泣谢而退。</p>
<p>　　此时先主威声大震，江南之人，尽皆胆裂，日夜号哭。韩当、周泰大惊，急奏吴王，具言糜芳、傅士仁杀了马忠，去归蜀帝，亦被蜀帝杀了。孙权心怯，遂聚文武商议。步骘奏曰：「蜀主所恨者，乃吕蒙、潘璋、马忠、糜芳、傅士仁也。今此数人皆亡，独有范疆、张达二人，现在东吴。何不擒此二人，并张飞首级，遣使送还？交与荆州，送还夫人，上表求和，再会前情，共图灭魏，则蜀兵自退矣。」权从其言，遂具沉香木匣，盛贮飞首，绑缚范疆、张达，囚于槛车之内，令程秉为使，赍国书，望猇亭而来。</p>
<p>　　却说先主欲发兵前进。忽近臣奏曰：「东吴遣送张车骑之首，并囚范疆、张达二贼至。」先主两手加额曰：「此天之所赐，亦由三弟之灵也！」即令张苞设飞灵位。先主见张飞首级在匣中面不改色，放声大哭。张苞自仗利刀，将范疆、张达万剐凌迟，祭父之灵。祭毕，先主怒气不息，定要灭吴。马良奏曰：「雠人尽戮，其恨可雪矣。吴大夫程秉到此，欲还荆州，送回夫人，永结盟好，共图灭魏，伏候圣旨。」先主怒曰： 「朕切齿雠人，乃孙权也。今若与之连和，是负二弟当日之盟矣。今先灭吴，次灭魏。」便欲斩来使，以绝吴情。多官苦告方免。程秉抱头鼠窜，回奏吴主曰：「蜀不从讲和，誓欲先灭东吴，然后伐魏。众臣苦谏不听，如之奈何？」</p>
<p>　　权大惊，举止失措。阚泽出班奏曰：「见有擎天之柱，如何不用耶？」权急问何人。泽曰：「昔日东吴大事，全任周郎；后鲁子敬代之；子敬亡后，决于吕子明；今子明虽丧，见有陆伯言在荆州。此人名虽儒生，实有雄才大略。以臣论之，不在周郎之下。前破关公，其谋皆出于伯言。主上若能用之，破蜀必矣。如或有失，臣愿与同罪。」权曰：「非德润之言，孤几误大事。」张昭曰：「陆逊乃一书生耳，非刘备敌手；恐不可用。」顾雍亦曰：「陆逊年幼望轻，恐诸公不服；若不服则生祸乱，必误大事。」步骘亦曰：「逊才堪治郡耳，若托以大事，非其宜也。」阚泽大呼曰：「若不用陆伯言，则东吴休矣！臣愿以全家保之！」权曰：「孤亦素知陆伯言乃奇才也。孤意已决，卿等勿言。」</p>
<p>　　于是命召陆逊。逊本名陆议，后改名逊，字伯言，乃吴郡吴人也。汉城门校尉陆纡之孙，九江都尉陆骏之子。身长八尺，面如美玉。官领镇西将军。当下奉召而至，参拜毕。权曰：「今蜀兵临境，孤特命卿总督军马，以破刘备。」逊曰：「江东文武，皆大王故旧之臣；臣年幼无才，安能制之？」权曰：「阚德润以全家保卿，孤亦素知卿才。今拜卿为大都督，卿勿推辞。」逊曰：「倘文武不服，如何？」权取所佩剑与之曰：「如有不听号令者，先斩后奏。」逊曰：「荷蒙重托，敢不拜命？但乞大王于来日会聚众官，然后赐臣。」阚泽曰：「古之命将，必筑坛会众，赐白旄黄钺，印绶兵符，然后威行令肃。今大王宜遵此礼，择日筑坛，拜伯言为大都督，假节钺，则众人自无不服矣。」权从之，命人连夜筑坛完备，大会百官，请陆逊登坛，拜为大都督、右护军镇西将军，进封娄侯，赐以宝剑印绶，令掌六郡八十一州兼荆楚诸路军马。吴王嘱之曰：「阃以内，孤主之；阃以外，将军制之。」</p>
<p>　　逊领命下坛，令徐盛、丁奉为护卫，即日出师；一面调诸路军马，水陆并进。文书到猇亭，韩当、周泰大惊曰：「主上如何以一书生总兵耶？」比及逊至，众皆不服。逊升帐议事，众人勉强参贺。逊曰：「主上命吾为大将，督军破蜀。军有常法，公等各宜遵守。违者王法无亲，勿致后悔。」众皆默然。周泰曰：「目今安东将军孙桓，乃主上之姪，见困于彝陵城中，内无粮草，外无救兵；请都督早施良策，救出孙桓，以安主上之心。 」逊曰：「吾素知孙安东深得军心，必能坚守，不必救之。待吾破蜀后，彼自出矣。」众皆暗笑而退。韩当谓周泰曰：「命此孺子为将，东吴休矣！公见彼所行乎？」泰曰：「吾聊以言试之，并无一计，安能破蜀也？」</p>
<p>　　次日，陆逊传下号令，教诸将各处关防，牢守隘口，不许轻敌。众皆笑其懦，不肯坚守。次日，陆逊升帐唤诸将曰：「吾钦奉王命，总督诸军，昨已三令五申，令汝等各处坚守；俱不遵吾命，何也？」韩当曰：「吾自从孙将军平定江南，经数百战；其余诸将，或从讨逆将军，或从当今大王，皆披坚执锐，出生入死之士。今主上命公为大都督，令退蜀兵，早宜定计，调拨军马，分头征进，以图大事；乃只令坚守勿战，岂欲待天自杀贼耶？吾非贪生怕死之人，奈何使吾等堕其锐气？」于是帐下诸将，皆应声而言曰：「韩将军之言是也。吾等情愿决一死战。」陆逊听毕，掣剑在手，厉声曰：「仆虽一介书生，今蒙主上托以重任者，以吾有尺寸可取，能忍辱负重故也。汝等各宜守隘口，牢把险要，不许妄动。如违令者皆斩！」众皆愤愤而退。</p>
<p>　　却说先主自猇亭布列军马，直至川口，接连七百里，前后四十营寨，昼则旌旗蔽日，夜则火光耀天。忽细作报说：「东吴用陆逊为大都督，总制军马。逊令诸将各守险要不出。」先主问曰：「陆逊何如人也？」马良奏曰：「逊虽东吴一书生，然年幼多才，深有谋略；前袭荆州，皆系此人之诡计。」先主大怒曰：「竖子诡谋，损朕二弟，今当擒之！」便传令进兵。马良谏曰：「陆逊之才，不亚周郎，未可轻敌。」先主曰：「朕用兵老矣，岂反不如一黄口孺子耶！」遂亲领前军，攻打诸处关津隘口。</p>
<p>　　韩当见先主兵来，差人报知陆逊。逊恐韩当妄动，急飞马自来观看，正见韩当立马于山上，远望蜀兵漫山遍野而来，军中隐隐有黄罗盖伞。韩当接着陆逊，并马而观。当指曰：「军中必有刘备，吾欲击之。」逊曰：「刘备举兵东下，连胜十余阵，锐气正盛；今只乘高守险，不可轻出，出则不利。但宜奖励将士，广布守御之策，以观其变。今彼驰骋于平原广野之间，正自得志；我坚守不出，彼求战不得，必移屯于山林树木间。吾当以奇计胜之。」韩当口虽应诺，心中只是不服。</p>
<p>　　先主使前队搦战，辱骂百端。逊令塞耳休听，不许出迎，亲自遍历诸关隘口，抚慰将士，皆令坚守。先主见吴军不出，心中焦躁。马良曰：「陆逊深有谋略，今陛下远来攻战，自春历夏，彼之不出，欲待我军之变也。愿陛下察之。」先主曰：「彼有何谋？但怯敌耳。向者数败，今安敢再出？」先锋冯习奏曰：「即今天气炎热，军屯于赤火之中，取水深为不便。」先主遂命各营，皆移于山林茂盛之地，近溪傍涧；待过夏到秋，并力进兵。冯习遂奉旨，将诸寨皆移于林木阴密之处。马良奏曰：「吾军若动，倘吴兵骤至，如之奈何？」先主曰：「朕令吴班引万余弱兵，近吴寨平地屯住；朕亲选八千精兵，伏于山谷之中。若陆逊知朕移营，必乘势来击，却令吴班诈败；逊若追来，朕引兵突出，断其归路，小子可擒矣。」文武皆贺曰： 「陛下神机妙算，诸臣不及也！」</p>
<p>　　马良曰：「近闻诸葛丞相在东川点看各处隘口，恐魏兵入寇。陛下何不将各营移居之地，画成图本，问于丞相？」先主曰：「朕亦颇知兵法，何必又问丞相？」良曰：「古云『兼听则明，偏听则蔽。』望陛下察之。」先主曰：「卿可自去各营，画成四至八道图本，亲到东川去问丞相。如有不便，可急来报知。」马良领命而去。于是先主移兵于林木阴密处避暑。早有细作报知韩当、周泰。二人听得此事，大喜，来见陆逊曰：「目今蜀兵四十余营，皆移于山林密处，依溪傍涧，就水歇凉；都督可乘虚击之。」</p>
<p>　　正是：蜀主有谋能设伏，吴兵好勇定遭擒。未知陆逊可听其言否，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_082/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_082/" class="post-title-link" itemprop="url">三国演义 - 第082回 孙权降魏受九锡 先主征吴赏六军</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-03-22 00:00:00" itemprop="dateCreated datePublished" datetime="2000-03-22T00:00:00+08:00">2000-03-22</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第082回 孙权降魏受九锡 先主征吴赏六军</font></center></p>

<p>　　却说章武元年秋八月，先主起大军至夔关，驾屯白帝城。前队军马已出川口。近臣奏曰：「吴使诸葛瑾至。」先主传旨教休放入。黄权奏曰：「瑾弟在蜀为相，必有事而来。陛下何故绝之？当召入，看他言语。可从则从；如不可，则就借彼口说与孙权，令知问罪有名也。」先主从之，召瑾入城。瑾拜伏于地。先主问曰：「子瑜远来，有何事故？」瑾曰：「臣弟久事陛下，臣故不避斧钺，特来奏荆州之事。前者，关公在荆州时，吴侯数次求亲，关公不允。后关公取襄阳，曹操屡次致书吴侯，使袭荆州；吴侯本不肯许，因吕蒙与关公不睦，故擅自兴兵，误成大事。今吴侯悔之不及。此乃吕蒙之罪，非吴侯之过也。今吕蒙已死，冤雠已息。孙夫人一向思归。今吴侯令臣为使，愿送归夫人，缚还降将，并将荆州仍旧交还，永结盟好，共灭曹丕，以正篡逆之罪。」先主怒曰：「汝东吴害了朕弟，今日敢以巧言来说乎！」瑾曰：「臣请以轻重大小之事，与陛下论之。陛下乃汉朝皇叔，今汉帝已被曹丕篡夺，不思剿除，却为异姓之亲，而屈万乘之尊，是舍大义而就小义也。中原乃海内之地，两都皆大汉创业之方，陛下不取，而但争荆州，是弃重而取轻也。天下皆知 下即位，必兴汉室，恢复山河；今陛下置魏不问，反欲伐吴，窃为陛下不取。」先主大怒曰：「杀吾弟之雠，不共戴天！欲朕罢兵，除死方休！不看丞相之面，先斩汝首！今且放汝回去，说与孙权，洗颈就戮！」诸葛瑾见先主不听，只得自回江南。</p>
<p>　　却说张昭见孙权曰：「诸葛子瑜知蜀兵势大，故假以讲和为辞，欲背吴入蜀。此去必不回矣。」权曰：「孤与子瑜，有生死不易之盟。孤不负子瑜，子瑜亦不负孤。昔子瑜在柴桑时，孔明来吴，孤欲使子瑜留之。子瑜曰：『弟已事玄德，义无二心；弟之不留，犹瑾之不往。』其言足贯神明。今日岂肯降蜀乎？孤与子瑜可谓神交，非外言所得间也。」正言间，忽报诸葛瑾回。权曰：「孤言若何？」张昭满面羞惭而退。瑾见孙权，言先主不肯通和之意。权大惊曰：「若如此，则江南危矣！」阶下一人进曰：「某有一计，可解此危。」视之，乃中大夫赵咨也。权曰：「德度有何良策？」咨曰：「主公可作一表，某愿为使，往见魏帝曹丕，陈说利害，使袭汉中，则蜀兵自危矣。」权曰：「此计最善。但卿此去，休失了东吴气象。」咨曰：「若有些小差失，即投江而死，安有面目见江南人物乎？」</p>
<p>　　权大喜，即写表称臣，令赵咨为使。星夜到了许都，先见太尉贾诩等，并大小官僚。次日早朝，贾诩出班奏曰：「东吴遣中大夫赵咨上表。」曹丕笑曰：「此欲退蜀兵故也。」即令召入。咨拜伏于丹墀。丕览表毕，遂问咨曰：「吴侯乃何如主也？」咨曰：「聪明、仁智、雄略之主也。」丕笑曰：「卿褒奖毋乃太甚？」咨曰：「臣非过誉也。吴侯纳鲁肃于凡品，是其聪也；拔吕蒙于行阵，是其明也；获于禁而不害，是其仁也；取荆州兵不血刃，是其智也；据三江虎视天下，是其雄也；屈身于陛下，是其略也：以此论之，岂不为聪明、仁智、雄略之主乎？」丕又问曰：「吴主颇知学乎？」咨曰： 「吴主浮江万艘，带甲百万，任贤使能，志存经略；少有余闲，博览书传，历观史籍，采其大旨，不效书生寻章摘句而已。」丕曰：「朕欲伐吴，可乎？」咨曰：「大国有征伐之兵，小国有御备之策。」丕曰：「吴畏魏乎？」咨曰：「带甲百万，江汉为池，何畏之有？」丕曰：「东吴如大夫者几人？」咨曰：「聪明特达者八九十人；如臣之辈，车载斗量，不可 数。」丕叹曰：『使于四方，不辱君命』，卿可以当之矣。」</p>
<p>　　于是即降诏，命太常卿邢贞，赍册封孙权为吴王，加九锡。赵咨谢恩出城。大夫刘晔谏曰：「今孙权惧蜀兵之势，故来请降。以臣愚见，蜀、吴交兵，乃天亡之也。今若遣上将提数万之兵，渡江袭之，蜀攻其外，魏攻其内，吴国之亡，不出旬日。吴亡则蜀孤矣。陛下何不早图之？」丕曰：「孙权既以礼服朕，朕若攻之，是沮天下欲降者之心；不若纳之为是。」刘晔又曰：「孙权虽有雄才，乃残汉骠骑将军南昌侯之职。官轻则势微，尚有畏中原之心；若加以王位，则去陛下一阶耳。今陛下信其诈降，崇其位号，以封殖之，是与虎添翼也。」丕曰：「不然。朕不助吴，亦不助蜀。待看吴、蜀交兵，若灭一国，止存一国，那时除之，有何难哉？朕意已决，卿勿复言。」遂命太常卿邢贞，同赵咨捧执册锡，径至东吴。</p>
<p>　　却说孙权聚集百官，商议御蜀兵之策。忽报魏帝封主公为王，礼当远接。顾雍谏曰：「主公宜自称上将军九州伯之位，不当受魏帝封爵。」权曰：「当日沛公受项羽之封，盖因时也；何故却之？」遂率百官出城迎接。邢贞自恃上国天使，入门不下车。张昭大怒，厉声曰：「礼无不敬，法无不肃，而君敢自尊大，岂以江南无方寸之刃耶？」邢贞慌忙下车，与孙权相见，并车入城。忽车后一人放声哭曰：「吾等不能奋身舍命，为主并魏吞蜀，乃令主公受人封爵，不亦辱乎！」众视之，乃徐盛也。邢贞闻之，叹曰：「江东将相如此，终非久在人下者也！」</p>
<p>　　却说孙权受了封爵，众文武官僚，拜贺已毕，命收拾美玉明珠等物，遣人赍进谢恩。早有细作报说：「蜀主引本国大兵，及蛮王沙摩柯番兵数万，又有洞溪汉将桂路、刘宁二枝兵，水陆并进，声势震天。水路军已出巫口，旱路军已到秭归。」时孙权虽登王位，奈魏主不肯接应，乃问文武曰：「蜀兵势大，当复如何？」众皆默然。权叹曰：「周郎之后有鲁肃；鲁肃之后有吕蒙；今吕蒙已死，无人与孤分忧也！」言未毕，忽班部中一少年将，奋然而出，伏地奏曰： 「臣虽年幼，颇习兵书。愿乞数万之兵，以破蜀兵。」权视之，乃孙桓也。桓字叔武，其父名河，本姓俞氏，孙策爱之，赐姓孙；因此亦系吴王宗族。河生四子。桓居其长，弓马熟娴，常从吴王征讨，累立奇功，官授武卫都尉；时年二十五岁。权曰：「汝有何策胜之？」桓曰：「臣有大将二员：一名李异，一名谢旌，俱有万夫不当之勇。乞数万之众，往擒刘备。 」权曰：「姪虽英勇，争奈年幼；必得一人相助，方可。」虎威将军朱然出曰：「臣愿与小将军同擒刘备。」权许之，遂点水陆军五万，封孙桓为左都督，朱然为右都督，即日起兵。哨马探得蜀兵已至宜都下寨，孙桓引二万五千军马，屯于宜都界口，前后分作三营，以拒蜀兵。　</p>
<p>　　却说蜀将吴班领先锋之印，自出川以来，所到之处，望风而降；兵不血刃，直到宜都；探知孙桓在彼下寨，飞奏先主。时先主已到秭归，闻奏怒曰：「量此小儿，安敢与朕抗耶！」关兴奏曰：「既孙权令此子为将，不劳陛下遣大将，臣愿往擒之。」先主曰：「朕正欲观汝壮气。」即命关兴前往。兴拜辞欲行，张苞出曰：「既关兴前去讨贼，臣愿同行。」先主曰：「二姪同行甚妙；但须谨慎，不可造次。」</p>
<p>　　二人拜辞先主，会合先锋，一同进兵，列成阵势。孙桓听知蜀兵大至，合寨多起。两阵对圆，桓领李异、谢旌立马于门旗之下，见蜀营中，拥出二员大将，皆银盔银铠，白马白旗﹔上首张苞挺丈八点钢矛，下首关兴横着大砍刀。苞大骂曰：「孙桓竖子！死在临时，尚敢抗拒天兵乎！」桓亦骂曰：「汝父作无头之鬼，今汝又来讨死，好生不智！」张苞大怒，挺枪直取孙桓。桓背后谢旌，骤马来迎。两将战有三十余合，旌败走，苞乘胜赶来。李异见谢旌败了，慌忙拍马抡蘸金斧接战。张苞与战二十余合，不分胜负。吴军中裨将谭雄，见张苞英勇，李异不能胜，却放一冷箭，正射中张苞所骑之马。那马负痛奔回本阵，未到门旗边，扑地便倒，将张苞掀在地上。李异急向前抡起大斧，望张苞脑袋便砍。忽一道红光闪处，李异头早落地。原来关兴见张苞马回，正待接应，忽见张苞马倒，李异赶来；兴大喝一声，劈李异于马下，救了张苞，乘势掩杀。孙桓大败。各自鸣金收军。</p>
<p>　　次日，孙桓又引军来。张苞、关兴齐出。关兴立马于阵前，单搦孙桓交锋。桓大怒，拍马挥刀，与关兴战三十余合，气力不加，大败回阵。二小将追杀入营，吴班引着张南、冯习驱兵掩杀。张苞奋勇当先，杀入吴军，正遇谢旌，被苞一矛刺死。吴军四散奔走。蜀将得胜收军，只不见了关兴。张苞大惊曰：「安国有失，吾不独生！」言讫，绰枪上马。寻不数里，只见关兴左手提刀，右手活挟一将。苞问曰：「此是何人？」兴笑答曰：「吾在乱军中，正遇雠人，故生擒来。」苞视之，乃昨日放冷箭的谭雄也。苞大喜，同回本营，斩首沥血，祭了死马，遂写表差人赴先主处报捷。</p>
<p>　　孙桓折了李异、谢旌、谭雄等许多将士，力穷势孤，不能抵敌，即差人回吴求救。蜀将张南、冯习谓吴班曰：「目今吴兵势败，正好乘虚劫寨。」班曰：「孙桓虽然折了许多将士，朱然水军，见今结营江上，未曾损折。今日若去劫寨，倘水军上岸，断我归路，如之奈何？」南曰：「此事至易。可教关、张二将军，各引五千军伏于山谷中；如朱然来救，左右两军齐出夹攻，必然取胜。」班曰：「不如先使小卒，诈作降兵，却将劫寨事告知朱然；然见火起，必来救应，却令伏兵击之，则大事济矣。」冯习等大喜，遂依计而行。　</p>
<p>　　却说朱然听知孙桓损兵折将，正欲来救，忽伏路军引几个小卒上船投降。然问之，小卒曰：「我等是冯习帐下士卒，因赏罚不明，特来投降，就报机密。」然曰：「所报何事？」小卒曰：「今晚冯习乘虚要劫孙将军营寨，约定举火为号。」朱然听毕，即使人报知孙桓。报事人行至半途，被关兴杀了。朱然一面商议，欲引兵去救应孙桓。部将崔禹曰：「小卒之言，未可深信。倘有疏虞，水陆二军，尽皆休矣。将军只宜稳守水寨，某愿替将军一行。」然从之，遂令崔禹引一万军前去。是夜冯习、张南、吴班分兵三路，直杀入孙桓寨中，四面火起，吴兵大乱，寻路奔走。</p>
<p>　　且说崔禹正行之间，忽见火起，急催兵前进。刚才转过山来，忽山谷中鼓声大震，左边关兴，右边张苞，两路夹攻。崔禹大惊，方欲奔走，正遇张苞；交马只一合，被苞生擒而回。朱然听知危急，将船往下水退五六十里去了。孙桓引败军逃走，问部将曰：「前去何处城坚粮广？」部将曰：「此去正北彝陵城，可以屯兵。」桓引败军急望彝陵而走。方进得城，吴班等追至，将城四面围定。关兴、张苞等解崔禹到秭归来。先主大喜，传旨将崔禹斩却，大赏三军。自此威风震动，江南诸将，无不胆寒。</p>
<p>　　却说孙桓令人求救于吴王，吴王大惊，即召文武商议曰：「今孙桓受困于彝陵，朱然大败于江中，蜀兵势大，如之奈何？」张昭奏曰：「今诸将虽多物故，然尚有十余人，何虑于刘备？可命韩当为正将，周泰为副将，潘璋为先锋，凌统为合后，甘宁为救应，起兵十万拒之。」权依所奏，即命诸将速行。此时甘宁已患痢疾，带病从征。　</p>
<p>　　却说先主从巫峡建平起，直接彝陵界分，七十余里，连结四十余寨；见关兴、张苞屡立大功，叹曰：「昔日从朕诸将，皆老迈无用矣；复有二姪如此英雄，朕何虑孙权乎！」正言间，忽报韩当、周泰领兵来到。先主方欲遣将迎敌，近臣奏曰：「老将黄忠引五六人投东吴去了。」先主笑曰：「黄汉升非反叛之人也；因朕失口误言老者无用，彼必不服老，故奋力去相持矣。」即召关兴、张苞曰：「黄汉升此去必然有失。贤姪休辞劳苦，可去相助。略有微功，便可令回，勿使有失。」二小将拜辞先主，引本部军来助黄忠。</p>
<p>　　正是：老臣素矢忠君志，年少能成报国功。未知黄忠此去如何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_081/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_081/" class="post-title-link" itemprop="url">三国演义 - 第081回 急兄雠张飞遇害 雪弟恨先主兴兵</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-03-21 00:00:00" itemprop="dateCreated datePublished" datetime="2000-03-21T00:00:00+08:00">2000-03-21</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第081回 急兄雠张飞遇害 雪弟恨先主兴兵</font></center></p>

<p>　　却说先主起兵东征。赵云谏曰：「国贼乃曹操，非孙权也。今曹丕篡汉，神人共怒。陛下可早图关中，屯兵渭河上流，以讨凶逆，则关东义士，必裹粮策马以迎王师；若舍魏以伐吴，兵势一交，岂能骤解？愿陛下察之。」先主曰：「孙权害了朕弟；又兼傅士仁、糜芳、潘璋、马忠皆有切齿之雠；啖其肉而灭其族，方雪朕恨。卿何阻耶？」云曰：「汉贼之雠，公也；兄弟之雠，私也。愿以天下为重。」先主答曰：「朕不为弟报雠，虽有万里江山，何足为贵？」遂不听赵云之谏，下令起兵伐吴；且发使往五溪，借番兵五万，共相策应；一面差使往阆中，迁张飞为车骑将军，领司隶校尉，西乡侯，兼阆中牧。使命赍诏而去。</p>
<p>　　却说张飞在阆中，闻知关公被东吴所害，旦夕号泣，血湿衣襟。诸将以酒劝解，酒醉怒气愈加。帐上帐下，但有犯者即鞭挞之；多有鞭死者。每日望南切齿睁目怒恨，放声痛哭不已。忽报使至，慌忙接入，开读诏旨。飞受爵望北拜毕，设酒款待来使。飞曰：「吾兄被害，雠深似海；庙堂之臣，何不早奏兴兵？」使者曰：「多有劝先灭魏而后伐吴者。」飞怒曰：「是何言也！昔我三人桃园结义，誓同生死；今不幸二兄半途而逝，吾安得独享富贵耶！吾当面见天子，愿为前部先锋，挂孝伐吴，生擒逆贼，祭告二兄，以践前盟！」言讫，就同使命望成都而来。</p>
<p>　　却说先主每日自下教场操演军马，克日兴师，御驾亲征。于是公卿都至丞相府中，见孔明曰：「今天子初临大位，亲统军伍，非所以重社稷也。丞相秉钧衡之职，何不规谏？」孔明曰：「吾苦谏数次，只是不听。今日公等随我入教场谏去。」当下孔明引百官来奏先主曰：「陛下初登宝位，若欲北讨汉贼，以伸大义于天下，方可亲统六师；若只欲伐吴，命一上将统军伐之可也，何必亲劳圣驾？」先主见孔明苦谏，心中稍回。忽报张飞到来，先主急召入。飞至演武厅拜伏于地，抱先主足而哭。先主亦哭。飞曰：「陛下今日为君，早忘了桃园之誓！二兄之雠，如何不报？」先主曰：「多官谏阻，未敢轻举。」飞曰：「他人岂知昔日之盟？若陛下不去，臣舍此躯与二兄报雠！若不能报时，臣宁死不见陛下也！」先主曰：「朕与卿同往。卿提本部兵，自阆州而出；朕统精兵会于江州，共伐东吴，以雪此恨。」飞临行，先主嘱曰：「朕素知卿酒后暴怒，鞭挞健儿，而复令在左右：此取祸之道也。今后务宜宽容，不可如前。」飞拜辞而去。</p>
<p>　　次日，先主整兵要行。学士秦宓奏曰：「陛下舍万乘之躯，而徇小义，古人所不取也。愿陛下思之。」先主曰：「云长与朕，犹一体也。大义尚在，岂可忘耶？」宓伏地不起曰：「陛下不从臣言，诚恐有失。」先主大怒曰：「朕欲兴兵，尔何出此不利之言！」叱武士推出斩之。宓面不改色，回顾先主而笑曰：「臣死无恨，但可惜新创之业，又将颠覆耳！」众官皆为秦宓告免。先主曰：「暂且囚下，待朕报雠回时发落。」孔明闻知，即上表救秦宓。其略曰：</p>
<p>　　臣亮等切以吴贼逞奸诡之计，致荆州有覆亡之祸。陨将星于斗牛，折天柱于楚地，此情哀痛，诚不可忘。但念迁汉鼎者，罪由曹操；移刘祚者，过非孙权。窃谓魏贼若除，则吴自宾服。愿陛下纳秦宓金石之言，以养士卒之力，别作良图，则社稷幸甚！天下幸甚！</p>
<p>　　先主看毕，掷表于地曰：「朕意已决，无得再谏！」遂命丞相诸葛亮保太子守两川；骠骑将军马超并弟马岱，助镇北将军魏延守汉中，以当魏兵；虎威将军赵云为后应，兼督粮草；黄权、程畿为参谋；马良、陈震掌理文书；黄忠为前部先锋；冯习、张南为副将；傅彤、张翼为中军护尉；赵融、廖淳为合后。川将数百员，并五溪番将等，共兵七十五万。择定章武元年，七月丙寅日出师。</p>
<p>　　却说张飞回到阆中，下令军中：限三日内制办白旗白甲，三军挂孝伐吴。次日，帐下两员末将，范疆、张达入帐告曰：「白旗白甲，一时无措，须宽限方可。」飞大怒曰：「吾急欲报雠，恨不明日便到逆贼之境。汝安敢违我将令！」叱武士缚于树上，各鞭背五十。鞭毕，以手指之曰：「来日俱要完备！若违了限，即杀汝二人示众！」打得二人满口出血，回到营中商议。范疆曰：「今日受了刑责，着我等如何办得？其人性暴如火。倘来日不完，你我皆被杀矣！」张达曰：「比如他杀我，不如我杀他。」疆曰：「怎奈不得近前。」达曰：「我两个若不当死，则他醉于床上；若是当死，则他不醉。」二人商议停当。</p>
<p>　　却说张飞在帐中，神思昏乱，动止恍惚，乃问部将曰：「吾今心惊肉颤，坐卧不安，此何意也？」部将答曰：「此是君侯思念关公，以致如此。」飞令人将酒来与部将同饮，不觉大醉，卧于帐中。范、张两贼，探知消息，初更时分，各藏短刀，密入帐中，诈言欲禀机密重事，直至床前。原来张飞每睡不合眼。当夜寝于帐中，二贼见他须竖目张，本不敢动手；因闻鼻息如雷，方敢近前，以短刀刺入飞腹。飞大叫一声而亡。时年五十五岁。</p>
<p>　　后人有诗叹曰：</p>
<p>　　安喜曾闻鞭督邮，黄巾扫尽佐炎刘。虎牢关上声先震，长坂桥边水逆流。<br>　　义释严颜安蜀境，智欺张郃定中州。伐吴未克身先死，秋草长遗阆地愁。</p>
<p>　　却说二贼当夜割了张飞首级，便引数十人连夜投东吴去了。次日，军中闻知，起兵追之不及。时有张飞部将吴班，向自荆州来见先主，先主用为牙门将，使佐张飞守阆中。当下吴班先发表章，奏知天子，然后令长子张苞具棺椁盛贮，令弟张绍守阆中。苞自来报先主。时先主已择期出师。大小官员，皆随孔明送十里方回。孔明回至成都，怏怏不乐，顾谓众官曰：「法孝直若在，必能制主上东行也。」</p>
<p>　　却说先主是夜心惊肉颤，寝卧不安。出帐仰观天文，见西北一星，其大如斗，忽然坠地。先主大疑，连夜令人求问孔明。孔明回奏曰：「合损一上将。三日之内，必有警报。」先主因此按兵不动。忽侍臣奏曰：「阆中张车骑部将吴班，差人赍表至。」先主顿足曰：「噫！三弟休矣！」及至览表，果报张飞凶信。先主放声大哭，昏绝于地。众官救醒。次日，人报一队军马骤风而至。先主出营观之，良久，见一员小将，白袍银铠，滚鞍下马，伏地而哭，乃张苞也。苞曰：「范疆、张达杀了臣父，将首级投东吴去了！」先主哀痛至甚，饮食不进。群臣苦谏曰：「陛下方欲为二弟报雠，何可先自摧残龙体？」先主方才进膳；遂谓张苞曰：「卿与吴班，敢引本部军作先锋，为卿父报雠否？」苞曰：「为国为父，万死不辞！」先主正欲遣苞起兵，又报一彪军风拥而至。先主令侍臣探之。须臾，侍臣引一小将军，白袍银铠，入营伏地而哭。先主视之，乃关兴也。先主见了关兴，想起关公，又放声大哭。众官苦劝。先主曰：「朕想布衣时，与关、张结义，誓同生死；朕今为天子，正欲与两弟共享富贵，不幸俱死于非命！见此二侄，能不断肠！」</p>
<p>　　言讫又哭。众官曰：「二小将军且退。容圣上将息龙体。」侍臣奏曰：「陛下年过六旬，不宜过于哀痛。」先主曰：「二弟俱亡，朕安忍独生！」言讫，以头顿地而哭。多官商议曰：「今天子如此烦恼，将何解劝？」马良曰：「主上亲统大兵伐吴，终日号泣，于军不利。」陈震曰：「吾闻成都青城山之西，有一隐者，姓李，名意。世人传说此老已三百余岁，能知人之生死吉凶，乃当世之神仙也。何不奏知天子，召此老来，问他吉凶？胜如吾等之言。」遂入奏先主。先主从之，即遣陈震赍诏，往青城山宣召。</p>
<p>　　震星夜到了青城，令乡人引入山谷深处，遥望仙庄，清云隐隐，瑞气非凡。忽见一小童来迎曰：「来者莫非陈孝起乎？」震大惊曰：「仙童如何知我姓字？」童子曰：「吾师昨者有言：『今日必有皇帝诏命至。使者必是陈孝起。』」震曰：「真神仙也！人言信不诬矣！」遂与小童同入仙庄，拜见李意，宣天子诏命。李意推老不行。震曰：「天子急欲见仙翁一面，幸勿吝鹤驾。」再三敦请，李意方行。即至御营，入见先主。先主见李意鹤发童颜，碧眼方瞳，灼灼有光，身如古柏之状，知是异人，优礼相待。李意曰：「老夫乃荒山村叟，无学无识。辱陛下宣召，不知有何见谕？」先主曰：「朕与关、张二弟结生死之交，三十余年矣。今二弟被害，亲统大军报雠，未知休咎如何。久闻仙翁通晓玄机，望乞赐教。」李意曰：「此乃天数，非老夫所知也。」先主再三求问，意乃索纸笔画兵马器械四十余张，画毕便一一扯碎。又画一大人仰卧于地上，傍边一人掘土埋之，上写一大「白」字，遂稽首而去。先主不悦，谓群臣曰：「此狂叟也！不足为信！」即以火焚之，便催军前进。</p>
<p>　　张苞入奏曰：「吴班军马已至。小臣乞为先锋。」先主壮其志，即取先锋印赐张苞。苞方欲挂印，又一少年将奋然出曰：「留下印与我！」观之乃关兴也。苞曰：「我已奉诏矣。」兴曰：「汝有何能，敢当此任？」苞曰：「我自幼学习武艺，箭无虚发。」先主曰：「朕正要观贤侄武艺，以定优劣。」苞令军士于百步之外，立一面旗，旗上画一红心。苞拈弓取箭，连射三箭，皆中红心。众皆称善。关兴挽弓在手曰：「射中红心，何足为奇！」正言间，忽值头上一行雁过。兴指曰：「吾射这飞雁第三只。」一箭射去，那只雁应弦而落。文武官僚，齐声喝采。苞大怒，飞身上马，手挺父所使丈八点钢矛，大叫曰：「你敢与我比试武艺否！」兴亦上马，绰家传大砍刀纵马而出曰：「偏你能使矛！吾岂不能使刀！」</p>
<p>　　二将方欲交锋，先主喝曰：「二子休得无礼！」兴、苞二人慌忙下马，各弃兵器，拜伏请罪。先主曰：「朕自涿郡与卿等之父结异姓之交，亲如骨肉；今汝二人亦是昆仲之分，正当同心协力，共报父雠；奈何自相争竞，失其大义！父丧未远而犹如此，况日后乎？」二人再拜伏罪。先主问曰：「卿二人谁年长？」苞曰：「臣长关兴一岁。」先主即命兴拜苞为兄。二人就帐前折箭为誓，永相救护。先主下诏使吴班为先锋，令张苞、关兴护驾。水陆并进，船骑双行。浩浩荡荡，杀奔吴国来。</p>
<p>　　却说范疆、张达将张飞首级，投献吴侯，细告前事。孙权听罢，收了二人，乃谓百官曰：「今刘玄德即了帝位，统精兵七十余万，御驾亲征，其势甚急，如之奈何？」百官尽皆失色，面面相觑。诸葛瑾出曰：「某食君侯之禄久矣；无可报效，愿舍残生，去见蜀主，以利害说之，使两国相和，共讨曹丕之罪。」权大喜，即遣诸葛瑾为使，来说先主罢兵。</p>
<p>　　正是：两国相争通使命，一言解难赖行人。未知诸葛瑾此去如何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_080/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_080/" class="post-title-link" itemprop="url">三国演义 - 第080回 曹丕废帝篡炎刘 汉王正位续大统</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-03-20 00:00:00" itemprop="dateCreated datePublished" datetime="2000-03-20T00:00:00+08:00">2000-03-20</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第080回 曹丕废帝篡炎刘 汉王正位续大统</font></center></p>

<p>　　却说华歆等一班文武，入见献帝。歆奏曰：「伏睹魏王，自登位以来，德布四方，仁及万物；越古超今，虽唐虞无以过此。群臣会议，言汉祚已终，望陛下效尧舜之道，以山川社稷，禅与魏王；上合天心，下合民意，则陛下安享清闲之福。祖宗幸甚！生灵幸甚！臣等议定，特来奏请。」帝闻奏大惊，半晌无言，觑百官而哭曰：「朕想高祖提三尺剑，斩蛇起义，平秦灭楚，创造基业，世统相传，四百年矣。朕虽不才，初无过恶，安忍将祖宗大业，等闲弃了？汝百官再从公计议。」</p>
<p>　　华歆引李伏、许芝近前奏曰：「陛下若不信，可问此二人。」李伏奏曰：「自魏王即位以来，麒麟降生，凤凰来仪，黄龙出现，嘉禾蔚生，甘露下降：此是上天示瑞，魏当代汉之象也。」许芝又奏曰：「臣等职掌司天，夜观乾象，见炎汉气数已终，陛下帝星隐匿不明；魏国乾象，极天察地，言之难尽。更兼上应图谶。其谶曰：『鬼在边，委相连；当代汉，无可言。言在东，午在西；两日并光上下移。』以此论之，陛下可早禅位。『鬼在边』，『委相连』，是『魏』字也；『言在东，午在西』，乃『许』字也；『两日并光上下移』，乃『昌』字也：此是魏在许昌应受汉禅也。愿陛下察之。」帝曰：「祥瑞图谶，皆虚妄之事；奈何以虚妄之事，而遽欲朕舍祖宗之基业乎？」王朗奏曰：「自古以来，有兴必有废，有盛必有衰。岂有不亡之国，不败之家乎 汉室相传四百余年，延至陛下，气数已尽，宜早退避，不可迟疑；迟则生变矣。」帝大哭，入后殿去了。百官哂笑而退。</p>
<p>　　次日，官僚又集于大殿，令宦官入请献帝。帝忧惧不敢出。曹后曰：「百官请陛下设朝，陛下何故推阻？」帝泣曰：「汝兄欲篡位，令百官相逼，朕故不出。」曹后大怒曰：「吾兄奈何为此乱逆之事耶！」言未毕，只见曹洪、曹休带剑而入，请帝出殿。曹后大骂曰：「俱是汝等乱贼，希图富贵，共造逆谋！吾父功盖寰区，威震天下，然且不敢篡窃神器。今吾兄嗣位未几，辄思篡汉，皇天必不祚尔！」言罢，痛哭入宫。左右侍者皆欷歔流涕。</p>
<p>　　曹洪、曹休力请献帝出殿。帝被逼不过，只得更衣出前殿。华歆奏曰：「陛下可依臣等昨日之议，免遭大祸。」帝痛哭曰：「卿等皆食汉禄久矣；中间多有汉朝功臣子孙，何忍作此不臣之事？」歆曰：「陛下若不从众议，恐旦夕萧墙祸起，非臣等不忠于陛下也。」帝曰：「谁敢弑朕耶？」歆厉声曰：「天下之人，皆知陛下无人君之福，以致四方大乱！若非魏王在朝，弑陛下者，何止一人？陛下尚不知恩报本，直欲令天下人共伐陛下耶？」帝大惊，拂袖而起。王朗以目视华歆。歆纵步向前扯住龙袍，变色而言曰：「许与不许，早发一言！」帝战栗不能答。曹洪、曹休拔剑大呼曰：「符宝郎何在？」祖弼应声出曰：「符宝郎在此！」曹洪索要玉玺。祖弼叱曰：「玉玺乃天子之宝，安得擅索！」洪喝令武士推出斩之。祖弼大骂不绝口而死。</p>
<p>　　后人有诗赞曰：</p>
<p>　　奸宄专权汉室亡，诈称禅位效虞唐。满朝百辟皆尊魏，仅见忠臣符宝郎。</p>
<p>　　帝颤栗不已。只见阶下披甲持戈数百余人，皆是魏兵。帝泣谓群臣曰：「朕愿将天下禅于魏王，幸留残喘，以终天年。」贾诩曰：「魏王必不负陛下。陛下可急降诏，以安众心。 」帝只得令陈群草禅国之诏，令华歆赍捧诏玺，引百官直至魏王宫献纳。曹丕大喜。开读诏曰：</p>
<p>　　朕在位三十二年，遭天下荡覆，幸赖祖宗之灵，危而复存。然今仰瞻天象，俯察民心，炎精之数既终，行运在乎曹氏。是以前王既树神武之迹，今王又光耀明德，以应其期。历数昭明，信可知矣。夫大道之行，天下为公。唐尧不私于厥子，而名播于无穷，朕窃慕焉。今其追踵尧典，禅位于丞相魏王。王其毋辞！</p>
<p>　　曹丕听毕，便欲受诏。司马懿谏曰：「不可。虽然诏玺已至，殿下宜且上表谦辞，以绝天下之谤。」丕从之，令王朗作表，自称德薄，请别求大贤以嗣天位。帝览表，心什惊疑，谓群臣曰：「魏王谦逊，如之奈何？」华歆曰：「昔魏武王受王爵之时，三辞而诏不许，然后受之。今陛下可再降诏，魏王自当允从。」</p>
<p>　　帝不得已，又令桓楷草诏，遣高庙使张音，持节奉玺至魏王宫。曹丕开读诏曰：</p>
<p>　　咨尔魏王，上书谦让。朕窃为汉道陵迟，为日已久；幸赖武王操，德膺符运，奋扬神武，芟除凶暴，清定区夏。今王丕缵承前绪，至德光昭，声教被四海，仁风扇八区；天之历数，实在尔躬。昔虞舜有大功二十，而放勋禅以天下；大禹有疏导之绩，而重华禅以帝位。汉承尧运，有传圣之义。加顺灵只，绍天明命，使行御史大夫张音，持节奉皇帝玺绶。王其受之！</p>
<p>　　曹丕接诏欣喜，谓贾诩曰：「虽二次有诏，然终恐天下后世，不免篡窃之名也。」诩曰：「此事极易。可再命张音赍回玺绶，却教华歆令汉帝筑一台，名『受禅台』；择吉日良辰，集大小公卿，尽到台下，令天子亲奉玺绶，禅天下与王。便可以释群疑而绝众议矣。」丕大喜，即令张音赍回玺绶，仍作表谦辞。音回奏献帝。帝问群臣曰：「魏王又让，其意若何？」华歆奏曰：「陛下可筑一台，名『受禅台』，聚集公卿庶民，明白禅位；则陛下子子孙孙，必蒙魏恩矣。」帝从之，乃遣太常院官，卜地于繁阳，筑起三层高台，择于十月庚午日寅时禅让。</p>
<p>　　至期，献帝请魏王曹丕登台受禅。台下集大小官僚四百余员，御林虎贲禁军三十余万。帝亲捧玉玺奉曹丕。丕受之。台下群臣跪听册曰：</p>
<p>　　咨尔魏王：昔者唐尧禅位于虞舜，舜亦以命禹：天命不于常，惟归有德。汉道陵迟，世失其序；降及朕躬，大乱滋昏：群凶恣逆，宇内颠覆。赖武王神武，拯兹难于四方，唯清区夏，以保绥我宗庙；岂予一人护乂，俾九服实受其赐。今王钦承前绪，光于乃德；恢文武之大业，昭尔考之弘烈。皇灵降瑞，人神告征；诞惟亮采，师锡朕命。佥曰：尔度克协于虞舜，用率我唐典，敬逊尔位。于戏！天之历数在尔躬，君其祗顺大礼，飨万国以肃承天命！</p>
<p>　　读册已毕，魏王曹丕即受禅位大礼，登了帝位。贾诩引大小官僚朝于台下。改延康元年为黄初元年。国号大魏。丕即传旨，大赦天下。谥父曹操为太祖武皇帝。华歆奏曰：『天无二日，民无二王』。汉帝既禅天下，理宜退就藩服。乞降明旨，安置刘氏于何地？」言讫，扶献帝跪于台下听旨。丕降旨封帝为山阳公，即日便行。华歆按剑指帝，厉声而言曰：「立一帝，废一帝，古之常道！今上仁慈，不忍加害，封汝为山阳公。今日便行，非宣诏不许入朝！」献帝含泪拜谢，上马而去。台下军民人等见之，伤感不已。丕谓群臣曰：「舜禹之事，朕知之矣！」群臣皆呼万岁。</p>
<p>　　后人观此受禅坛，有诗叹曰：</p>
<p>　　两汉经营事颇难，一朝失却旧江山。黄初欲学唐虞事，司马将来作样看。</p>
<p>　　百官请曹丕答谢天地。丕方下拜，忽然台前卷起一阵怪风，飞砂走石，急如骤雨，对面不见；台上火烛，尽皆吹灭。丕惊倒于台上，百官急救下台，半晌方醒。侍臣扶入宫中，数日不能设朝。后病稍可，方出殿受群臣朝贺。封华歆为司徒，王朗为司空。大小官僚，一一升赏。丕疾未痊，疑许昌宫室多妖，乃自许昌幸洛阳，大建宫室。</p>
<p>　　早有人到成都，报说曹丕自立为大魏皇帝，于洛阳盖造宫殿；且传言汉帝已遇害。汉中王闻知，痛哭终日，下令百官挂孝，遥望设祭，上尊谥曰「孝愍皇帝。」玄德因此忧虑，致染成疾，不能理事，政务皆托与孔明。孔明与太傅许靖、光禄大夫谯周商议，言天下不可一日无君，欲尊汉中王为帝。谯周曰：「近有祥凤庆云之瑞；成都西北角有黄气数十丈，冲霄而起；帝星见于毕、胃、昴之分，煌煌如月：此正应汉中王当即帝位，以继汉统，更复何疑？」</p>
<p>　　于是孔明与许靖，引大小官僚上表，请汉中王即皇帝位。汉中王览表，大惊曰：「卿等欲陷孤为不忠不义之人耶？」孔明奏曰：「非也。曹丕篡汉自立，主上乃汉室苗裔，理合继统以延汉祀。」汉中王勃然变色曰：「孤岂效逆贼所为！」拂袖而起，入于后宫。众官皆散。三日后，孔明又引众官入朝，请汉中王出。众皆拜伏于前。许靖奏曰：「今汉天子已被曹丕所弑，主上不即帝位，兴师讨逆，不得为忠义也。今天下无不欲主上为君，为孝愍皇帝雪恨；若不从臣等所议，是失民望矣。」汉中王曰：「孤虽是景帝之孙，并未有德泽以布于民；今一旦自立为帝，与篡窃何异？」孔明苦劝数次，汉中王坚执不从。孔明乃设一计，谓众官曰：「如此如此。」于是孔明托病不出。</p>
<p>　　汉中王闻孔明病笃，亲到府中，直入卧榻边问曰：「军师所感何疾？」孔明答曰：「忧心如焚，命不久矣。」汉中王曰：「军师所忧何事？」连问数次，孔明只推病重，瞑目不答。汉中王再三请问。孔明喟然叹曰：「臣自出茅庐，得遇大王，相随至今，言听计从；今幸大王有两川之地，不负臣夙昔之言。目今曹丕篡位，汉祀将斩，文武官僚，咸欲奉大王为帝，灭魏兴刘，共图功名；不想大王坚执不肯，众官皆有怨心，不久必尽散矣。若文武皆散，吴魏来攻，两川难保，臣安得不忧乎？」汉中王曰：「吾非推阻，恐天下人议论耳。」孔明曰：「圣人云：『名不正，则言不顺。』今大王名正言顺，有何可议？岂不闻：『天与弗取，反受其咎』？」汉中王曰：「待军师病可，行之未迟。」孔明听罢，从榻上跃然而起，将屏风一击，外面文武众官皆入，拜伏于地曰：「主上既允，便请择日以行大礼。」汉中王视之，乃是太傅许靖、安汉将军糜竺、青衣侯尚举、阳泉侯刘豹、别驾赵祚、治中杨洪、议曹杜琼、从事张爽、太常卿赖忠、光禄卿黄权、祭酒 曾、学士尹默、司业谯周、大司马殷纯、偏将军张裔、少府王谋、昭文博士伊籍、从事郎秦宓等众也。汉中王惊曰：「陷孤于不义，皆卿等也。」孔明曰：「主上既允所请，便可筑台择吉，恭行大礼。」即时送汉中王还宫，一面令博士许慈、谏议郎孟光掌礼，筑台于成都武担之南。诸事齐备，多官整设銮驾，迎请汉中王登坛致祭。谯周在坛上，高声朗读祭文曰：</p>
<p>　　惟建安二十六年四月丙午朔，越十二日丁巳，皇帝备，敢昭告于皇天后土：汉有天下，历数无疆。曩者，王莽篡盗，光武皇帝震怒致诛，社稷复存。今曹操阻兵残忍，戮杀主后，罪恶滔天；操子丕，载肆凶逆，窃据神器。群下将士，以为汉祀堕废，备宜延之，嗣武二祖，躬行天罚。备惧无德忝帝位，询于庶民，外及遐荒君长，佥曰：天命不可以不答，祖业不可以久替，四海不可以无主。率土式望，在备一人。备畏天明命，又惧高光之业，将坠于地，谨择吉日，登坛祭告，受皇帝玺绶，抚临四方。惟神飨祚汉家，永绥历服！</p>
<p>　　读罢祭文，孔明率众官恭上玉玺。汉中王受了，捧于坛上，再三推让曰：「备无才德，请择有才德者受之。」孔明奏曰：「主上平定四海，功德昭于天下，况是大汉宗派，宜即正位。已祭告天神，复何让焉？」文武各官，皆呼万岁。拜舞礼毕，改元章武元年。立妃吴氏为皇后，长子刘禅为太子。封次子刘永为鲁王，刘理为梁王。封诸葛亮为丞相，许靖为司徒。大小官僚，一一升赏。大赦天下。两川军民，无不欣跃。</p>
<p>　　次日设朝，文武官僚拜毕，列为两班。先主降诏曰：「朕自桃园与关、张结义，誓同生死；不幸二弟云长，被东吴孙权所害。若不报雠，是负盟也。朕欲起倾国之兵，攻伐东吴，生擒逆贼，以雪此恨！」言未毕，班内一人，拜伏于阶下，谏曰：「不可。」先主视之，乃虎威将军赵云也。</p>
<p>　　正是：君王未及行天讨，臣下曾闻进直言。未知子龙所谏若何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_079/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_079/" class="post-title-link" itemprop="url">三国演义 - 第079回 兄逼弟曹植赋诗 姪陷叔刘封伏法</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-03-19 00:00:00" itemprop="dateCreated datePublished" datetime="2000-03-19T00:00:00+08:00">2000-03-19</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第079回 兄逼弟曹植赋诗 姪陷叔刘封伏法</font></center></p>

<p>　　却说曹丕闻曹彰提兵而来，惊问众官；一人挺身而出，愿往折服之。众视其人，乃谏议大夫贾逵也。曹丕大喜，即命贾逵前往。逵领命出城，迎见曹彰。彰问曰：「先王玺绶安在？」逵正色而言曰：「家有长子，国有储君，先王玺绶，非君侯之所宜问也。」彰默然无语，乃与贾逵同入城。至宫门前，逵问曰：「君侯此来，欲奔丧耶？欲争位耶？」彰曰：「吾来奔丧，别无异心。」逵曰：「既无异心，何故带兵入城？ 」彰即时叱退左右将士，只身入内，拜见曹丕。兄弟二人，相抱大哭。曹彰将本部军马尽交与曹丕。丕令彰回鄢陵自守，彰拜谢而去。</p>
<p>　　于是曹丕安居王位，改建安二十五年为延康元年。封贾诩为太尉，华歆为相国，王朗为御史大夫。大小官僚，尽皆升赏。谥曹操曰武王，葬于邺郡高陵。令于禁董治陵事。禁奉命到彼，只见陵屋中白粉壁上，图画关云长水渰七军擒获于禁之事：画云长俨然上坐，庞德愤怒不屈，于禁拜伏于地，哀求乞命之状。原来曹丕以于禁兵败被擒，不能死节，既降敌而复归，心鄙其为人，故先令人图画陵屋粉壁，故意使之往见以愧之。当下于禁见此画像，又羞又恼，气愤成病，不久而死。</p>
<p>　　后人有诗叹曰：<br>　　三十年来说旧交，可怜临难不忠曹。知人未向心中识，画虎今从骨里描</p>
<p>　　却说华歆奏曹丕曰：「鄢陵侯已交割军马，赴本国去了；临淄侯植，萧怀侯熊，二人竟不来奔丧，理当问罪。」丕从之，即分遣二使往二处问罪。不一日，萧怀使者回报：「萧怀侯曹熊惧罪，自缢身死。」丕令厚葬之，追赠萧怀王。又过了一日，临淄使者回报，说：「临淄侯日与丁仪、丁廙兄弟二人酣饮，悖慢无礼；闻使命至，临淄侯端坐不动。丁仪骂曰：『昔日先王本欲立吾主为世子，被谗臣所阻；今王丧未远，便问罪于骨肉，何也？』丁廙又曰：『据吾主聪明冠世，自当承嗣大位，今反不得立。汝那庙堂之臣，何不识人才若此！』临淄侯因怒叱武士，将臣乱棒打出。」</p>
<p>　　丕闻之，大怒，即令许褚领虎卫军三千，火速至临淄擒曹植等一干人来。褚奉命，引军至临淄城。守将拦阻，褚立斩之，直入城中，无一人敢当锋锐，径到府堂。只见曹植与丁仪、丁廙等尽皆醉倒。褚皆缚之，载于车上，并将府下大小属官，尽行拿解邺郡，听候曹丕发落。丕下令，先将丁仪、丁廙等尽皆诛戳。丁仪字正礼，丁廙字敬礼，沛国人，乃一时文士；及其被杀，人多惜之。</p>
<p>　　却说曹丕之母卞氏，听得曹熊缢死，心什悲伤；忽又闻曹植被擒，其党丁仪等已杀，大惊。急出殿，召曹丕相见。丕见母出殿，慌来拜谒。卞氏哭谓丕曰：「汝弟植平生嗜酒疏狂，盖因自恃胸中之才，故尔放纵。汝可念同胞之情，存其性命。吾至九泉亦瞑目矣。」丕曰：「儿亦深爱其才，安肯害他？今正欲戒其性耳。母亲勿忧。」卞氏洒泪而入。丕出偏殿，召曹植入见。华歆问曰：「适来莫非太后劝殿下勿杀子建乎？」丕曰：「然。」歆曰：「子建怀才抱智，终非池中物；若不早除，必为后患。」丕曰：「母命不可违。」歆曰：「人皆言子建出口成章，臣未深信。主上可召入以才试之。若不能则杀之，若果能则贬之，以绝天下文人之口。」丕从之。须臾，曹植入见，惶恐伏拜请罪。丕曰：「吾与汝情虽兄弟，义属君臣；汝安敢恃才蔑礼？昔先君在日，汝常以文章夸示于人，吾深疑汝必用他人代笔。吾今限汝行七步吟诗一首。若果能则免一死，若不能则从重治罪，决不宽恕。」植曰：「愿乞题目。」时殿上悬一水墨画，画着两只牛，斗于土墙之下，一牛坠井而亡。丕指画曰：「即以此画为题。诗中不许犯著『二牛斗墙下，一牛坠井死』字样。」植行七步，其诗已成。诗曰：</p>
<p>　　两肉齐道行，头上带凹骨。相遇由山下，欻起相搪突。<br>　　二敌不俱刚，一肉卧土窟。非是力不如，盛气不泄毕。</p>
<p>　　曹丕及群臣皆惊。丕又曰：「七步成章，吾犹以为迟。汝能应声而作诗一首否？」植曰：「愿即命题。」丕曰：「吾与汝乃兄弟也。以此为题。亦不许犯著『兄弟』字样。」植略不思索，即口占一首曰：</p>
<p>　　煮豆燃豆萁，豆在釜中泣。本是同根生，相煎何太急！</p>
<p>　　曹丕闻之，潸然泪下。其母卞氏，从殿后出曰：「兄何逼弟之甚耶？」丕慌忙离坐告曰：「国法不可废耳。」于是贬曹植为安乡侯。植拜辞上马而去。</p>
<p>　　曹丕自继位之后，法令一新，威逼汉帝，甚于其父。早有细作报入成都。汉中王闻之，大惊，即与文武商议曰：「曹操已死，曹丕继位，威逼天子，更甚于操。东吴孙权，拱手称臣。孤欲先伐东吴，以报云长之雠；次讨中原，以除乱贼。」言未毕，廖化出班，哭拜于地曰：「关公父子遇害，实刘封、孟达之罪。乞诛此二贼。」玄德便欲遣人擒之。孔明谏曰：「不可。且宜缓图之。急则生变矣。可升此二人为郡守，分调开去，然后可擒。」</p>
<p>　　玄德从之，遂遣使升刘封去守绵竹。原来彭羕与孟达甚厚，听知此事，急回家作书，遣心腹人驰报孟达。使者方出南门外，被马超巡视军捉获，解见马超。超审知此事，即往见彭羕。羕接入，置酒相待。酒至数巡，超以言挑之曰：「昔汉中王待公甚厚，今何渐薄也？」羕因酒醉，恨骂曰：「老革荒悖，吾必有以报之！」超又探曰：「某亦怀怨心久矣。」羕曰：「公起本部军，结连孟达为外合，某领川兵为内应，大事可图也。」超曰：「先生之言甚当。来日再议。」超辞了彭羕，即将人与书解见汉中王，细言其事。玄德大怒，即令擒彭羕下狱，拷问其情。羕在狱中，悔之无及。玄德问孔明曰：「彭羕有谋反之意，当何以治之？」孔明曰：「羕虽狂士，然留之久必生祸。」于是玄德赐彭羕死于狱。</p>
<p>　　羕既死，有人报知孟达。达大惊，举止失错。忽使命至，调刘封回守绵竹去讫。孟达慌请上庸、房陵都尉申耽、申仪弟兄二人商议曰：「我与法孝直同有功于汉中王；今孝直已死，而汉中王忘我前功，乃欲见害，为之奈何？」耽曰：「某有一计，使汉中王不能加害于公。」达大喜，急问何计。耽曰：「吾弟兄欲投魏久矣；公可作一表，辞了汉中王，投魏王曹丕，丕必重用：吾二人亦随后来降也。」达猛然省悟，即写表一通，付与来使；当晚引五十余骑投魏去了。使命持表回成都，奏汉中王，言孟达投魏之事。先主大怒。览其表曰：</p>
<p>　　臣达伏惟殿下将建伊吕之业，追桓文之功，大事草创，假势吴楚，是以有为之士，望风归顺。臣委质以来，愆戾山积；臣犹自知，况于君乎？今王朝英俊鳞集，臣内无辅佐之器，外无将领之才，列次功臣，诚足自愧！</p>
<p>　　臣闻范蠡识微，浮于五湖；舅犯谢罪，逡巡河上。夫际会之间，请命乞身，何哉？欲洁去就之分也。况臣卑鄙，无元功巨勋，自系于时，窃慕前贤，早思远耻。昔申生至孝，见疑于亲；子胥至忠，见诛于君；蒙恬拓境而被大刑，乐毅破齐而遭谗佞。臣每读其书，未尝不感慨流涕；而亲当其事，益用伤悼！</p>
<p>　　迩者，荆州覆败，大臣失节，百无一还；惟臣寻事，自致房陵、上庸，而复乞身，自放于外。伏想殿下圣恩感悟，愍臣之心，悼臣之举。臣诚小人，不能始终。知而为之，敢谓非罪？臣每闻「交绝无恶声，去臣无怨辞」。臣过奉教于君子，愿君王勉之。臣不胜惶恐之至！</p>
<p>　　玄德看毕，大怒曰：「匹夫叛吾，安敢以文辞相戏耶！」即欲起兵擒之。孔明曰：「可就遣刘封进兵，令二虎相并；刘封或有功，或败绩，必归成都，就而除之，可绝两害。」玄德从之，遂遣使到绵竹，传谕刘封。封受命，率兵来擒孟达。</p>
<p>　　却说曹丕正聚文武议事，忽近臣奏曰：「蜀将孟达来降。」丕召入问曰：「汝此来，莫非诈降乎？」达曰：「臣为不救关公之危，汉中王欲杀臣，因此惧罪来降，别无他意。」曹丕尚未准信，忽报刘封引五万兵取襄阳，单搦孟达厮杀。丕曰：「汝既是真心，便可去襄阳取刘封首级来，孤方准信。」达曰：「臣以利害说之，不必动兵，令刘封亦来降也。」丕大喜，遂加孟达为散骑常侍、建武将军、平阳亭侯，领新城太守，去守襄阳，樊城。原来夏侯尚、徐晃已先在襄阳，正将收取上庸诸部。孟达到了襄阳，与二将礼毕，探得刘封离城五十里下寨。达即修书一封，使人赍赴蜀寨招降刘封。刘封览书大怒曰：「此贼误吾叔侄之义，又间吾父子之亲，使吾为不忠不孝之人也！」遂扯碎来书，斩其使。次日，引军前来搦战。</p>
<p>　　孟达知刘封扯书斩使，勃然大怒，亦领兵出迎。两阵对圆，封立马于门旗下，以刀指骂曰：「背国反贼，安敢乱言！」孟达曰：「汝死已临头，还自执迷不省！」封大怒，拍马轮刀，直奔孟达。战不三合，达败走。封乘虚追杀二十余里，一声喊起，伏兵尽出。左边夏侯尚杀来，右边徐晃杀来，孟达回身复战：三军夹攻。刘封大败而走，连夜奔回上庸，背后魏兵赶来。刘封到城下叫门，城上乱箭射下。申耽在敌楼上叫曰：「吾已降了魏也！」封大怒，欲要攻城，背后追军将至。封立脚不住，只得望房陵而奔，见城上已尽插魏旗。申仪在敌楼上将旗一飐，城后一彪军出，旗上大书「右将军徐晃」。封抵敌不住，急望西川而走。晃乘势追杀。刘封部下只剩得百余骑，到了成都，入见汉中王，哭拜于地，细奏前事。玄德怒曰：「辱子有何面目复来见吾！」封曰：「叔父之难，非儿不救，因孟达谏阻故耳。」玄德转怒曰：「汝须食人食，穿人衣！非土木偶人，安可听谗贼所阻！」命左右推出斩之。汉中王既斩刘封，后闻孟达招之，毁书斩使之事，心中颇悔；又哀痛关公，以致染病，因此按兵不动。</p>
<p>　　且说魏王曹丕，自即王位，将文武官僚，尽皆升赏；遂统甲兵三十万，南巡沛国谯县，大飨先茔。乡中父老，扬尘遮道，奉觞进酒，效汉高祖还沛之事。人报大将军夏侯惇病危，丕即还邺郡。时惇已卒，丕为挂孝，以厚礼殡葬。</p>
<p>　　是岁八月间，报称石邑县凤凰来仪，临淄城麒麟出现，黄龙现于邺郡。于是中郎将李伏、太史丞许芝商议：种种瑞征，乃魏当代汉之兆，可安排受禅之礼，令汉帝将天下让于魏王。遂同华歆、王朗、辛毗、贾诩、刘晔、刘廙、陈矫、陈群、桓楷等，一班文武官僚，四十余人，直入内殿，来奏汉献帝，请禅位于魏王曹丕。</p>
<p>　　正是：魏家社稷今将建，汉代江山忽已移。未知献帝如何回答，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_078/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_078/" class="post-title-link" itemprop="url">三国演义 - 第078回 治风疾神医身死 传遗命奸雄数终</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-03-18 00:00:00" itemprop="dateCreated datePublished" datetime="2000-03-18T00:00:00+08:00">2000-03-18</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第078回 治风疾神医身死 传遗命奸雄数终</font></center></p>

<p>　　却说汉中王闻关公父子遇害，哭倒于地；众文武急救，半晌方醒，扶入内殿。孔明劝曰：「主上少忧。自古道：『死生有命。』关公平日刚而自矜，故今日有此祸。主上且宜保养尊体，徐图报雠。」玄德曰： 「孤与关、张二弟桃园结义时，誓同生死。今云长已亡，孤岂能独享富贵乎！」言未毕，只见关兴号恸而来。玄德见了，大叫一声，又哭绝于地。众官救醒。一日哭绝三五次，三日水浆不进，只是痛哭；泪湿衣襟，斑斑成血。孔明与众官再三劝解。玄德曰：「孤与东吴，誓不同日月也！」孔明曰：「闻东吴将关公首级献与曹操，操以王侯礼祭葬之。」玄德曰：「此何意也？」孔明曰：「此是东吴欲移祸于曹操，操知其谋，故以厚礼葬关公，令主上归怨于吴也。」玄德曰：「吾今即提兵问罪于吴，以雪吾恨！」孔明谏曰：「不可。方今吴欲令我伐魏，魏亦欲令我伐吴：各怀谲计，伺隙而乘。主上只宜按兵不动，且与关公发丧。待吴、魏不和，乘时而伐之，可也。」众官又再三劝谏，玄德方才进膳，传旨川中大小将士，尽皆挂孝。汉中王亲出南门招魂祭奠，号哭终日。</p>
<p>　　却说曹操在洛阳，自葬关公后，每夜合眼便见关公。操甚惊惧，问于众官。众官曰：「洛阳行宫旧殿多妖，可造新殿居之。」操曰：「吾欲起一殿，名建始殿。恨无良工。」贾诩曰：「洛阳良工有苏越者，最有巧思。」操召入，令画图样。苏越画成九间大殿，前后廊庑楼阁，呈与操。操视之曰：「汝画甚合孤意，但恐无栋梁之材。」苏越曰：「此去离城三十里，有一潭，名跃龙潭。前有一祠，名跃龙祠。祠傍有一株大梨树，高十余丈，堪作建始殿之梁。」</p>
<p>　　操大喜，即令人工到彼砍伐。次日，回报此树锯解不开，斧砍不入，不能斩伐。操不信，亲领数百骑，直至跃龙祠前下马，仰观那树，亭亭如华盖，直侵云汉，并无曲节。操命砍之，乡老数人前来谏曰：「此树已数百年矣，常有神人居其上，恐未可伐。」操大怒曰：「吾平生游历普天之下，四十余年，上至天子，下至庶人，无不惧孤；是何妖神，敢违孤意！」言讫，拔所佩剑亲自砍之，铮然有声，血溅满身。操愕然大惊，掷剑上马，回至宫内。是夜二更，操睡卧不安，坐于殿中，隐几而寐。忽见一人披发仗剑，身穿皂衣，直至面前，指操喝曰：「吾乃梨树之神也。汝盖建始殿，意欲篡逆，却来伐吾神木！吾知汝数尽，特来杀汝！」操大惊，忽呼：「武士安在？」皂衣人仗剑欲砍操。操大叫一声，忽然惊觉，头脑疼痛不可忍；急传旨遍求良医治疗，不能痊可。众官皆忧。</p>
<p>　　华歆入奏曰：「大王知有神医华陀否？」操曰：「即江东医周泰者乎？」歆曰：「是也。」操曰：「虽闻其名，未知其术。 」歆曰：「华陀字元化，沛国谯郡人也。其医术之妙，世所罕有。但有患者，或用药，或用针，或用灸，随手而愈。若患五脏六腑之疾，药不能效者，以麻肺汤饮之，令病者如醉死，却用尖刀剖开其腹，以药汤洗其脏腑，病人略无疼痛。洗毕，然后以药线缝口，用药敷之。或一月，或二十日，即平复矣。其神妙如此。一日，陀行于道上，闻一人呻吟之声。陀曰：『此饮食不下之病。』问之果然。陀令取蒜虀汁三升饮之，吐蛇一条，长二三尺，饮食即下。广陵太守陈登，心中烦懑，面赤，不能饮食，求陀医治。陀以药饮之，吐虫三升，皆赤头，首尾动摇。登问其故。陀曰：『此因多食鱼腥，故有此毒。今日虽愈，三年之后，必将 发，不可救也。』后陈登果三年而死。又有一人眉间生一瘤，痒不可当，令陀视之。陀曰：『内有飞物。』人皆笑之。陀以刀割开，一黄雀飞去，病者即愈。有一人被犬咬足指，随长肉二块，一痛一痒，俱不可忍。陀曰：『痛者内有针十个，痒者内有黑白棋子二枚。』人皆不信。陀以刀割开，果如其言。此人真扁鹊、仓公之流也。现居金城，离此不远。大王何不召之？」</p>
<p>　　操即差人星夜请华陀入内，令诊脉视疾。陀曰：「大王头脑疼痛，因患风而起。病根在脑袋中，风涎不能出。枉服汤药，不可治疗。某有一法：先饮麻肺汤，然后用利斧砍开脑袋，取出风涎，方可除根。」操大怒曰：「汝要杀孤耶！」陀曰：「大王曾闻关公中毒箭，伤其右臂，某刮骨疗毒，关公略无惧色？今大王小可之疾，何多疑焉？」操曰：「臂痛可刮，脑袋安可砍开？汝必与关公情熟，乘此机会，欲报雠耳！」呼左右拿下狱中，拷问其情。贾诩谏曰：「似此良医，世罕其匹，未可废也。」操叱曰：「此人欲乘机害我，正与吉平无异！」急令追拷。</p>
<p>　　华陀在狱，有一狱卒，姓吴，人皆称为吴押狱。此人每日以酒食供奉华陀。陀感其恩，乃告曰：「我今将死，恨有青囊书，未传于世。感公厚意，无可为报；我修一书，公可遣人送与我家，取青囊书来赠公，以继吾术。」吴押狱大喜曰：「我若得此书，弃了此役，医治天下病人，以传先生之德。」陀即修书付吴押狱。吴押狱直至金城，问陀之妻取了青囊书，回至狱中，付与华陀。检看毕，陀即将书赠与吴押狱。吴押狱持回家中藏之。旬日之后，华陀竟死于狱中。吴押狱买棺殡殓讫，脱了差役回家，欲取青囊书看习，只见其妻正将书在那里焚烧。吴押狱大惊，连忙抢夺，全卷已被烧毁，只剩得一两页。吴押狱怒骂其妻。妻曰：「纵然学得与华陀一般神妙，只落得死于牢中，要它何用？」吴押狱嗟叹而止。因此青囊书不曾传于世，所传者止阉鸡猪等小法，乃烧剩一两页中所载也。</p>
<p>　　后人有诗叹曰：</p>
<p>　　华佗仙术比长桑，神识如窥垣一方。惆怅人亡书亦绝，后人无复见青囊！</p>
<p>　　却说曹操自杀华陀之后，病势愈重，又忧吴、蜀之事。正虑间，近臣忽奏东吴遣使上书。操取书拆视之，略曰：</p>
<p>　　臣孙权久知天命已归王上，伏望早正大位，遣将剿灭刘备，扫平两川，臣即率群下纳土归降矣。</p>
<p>　　操观毕大笑，出示群臣曰：「是儿欲使吾居炉火上耶！」侍中陈群等奏曰：「汉室久已衰微，殿下功德巍巍，生灵仰望。今孙权称臣归命，此天人之应，异气齐声。殿下宜应天顺人，早正大位。」操笑曰：「吾事汉多年，虽有功德及民，然位至于王，名爵已极，何敢更有他望？苟天命在孤，孤为周文王矣。」司马懿曰：「今孙权既称臣归附，王上可封官赐爵，令拒刘备。」操从之，表奏孙权为骠骑将军南昌侯，领荆州牧。即日遣使赍诰敕赴东吴去讫。</p>
<p>　　操病势转加。忽一夜梦三马同槽而食，及晓，问贾诩曰：「孤向日曾梦三马同槽，疑是马腾父子为祸；今腾已死，昨宵复梦三马同槽，主何吉凶？」诩曰：「禄马吉兆也。禄马归于曹，王上何必疑乎？」操因此不疑。</p>
<p>　　后人有诗曰：</p>
<p>　　三马同槽事可疑，不知已植晋根基。曹瞒空有奸雄略，岂识朝中司马师？</p>
<p>　　是夜操卧寝室，至三更，觉头目昏眩，乃起，伏几而卧。忽闻殿中声如裂帛，操惊视之，忽见伏皇后、董贵人、二皇子并伏完、董承等二十余人，浑身血污，立于愁云之内，隐隐闻索命之声。操急拔剑望空砍去，忽然一声响亮，震塌殿宇西南一角。操惊倒于地，近侍救出，迁于别宫养病。次日又闻殿外男女哭声不绝。至晓，操召群臣入曰：「孤在戎马之中，三十余年，未尝信怪异之事。今日为何如此？」群臣奏曰：「大王当命道士设醮修禳。」操叹曰：「圣人云：『获罪于天，无所祷也。』孤天命已尽，安可救乎？」遂不允设醮。</p>
<p>　　次日，觉气冲上焦，目不见物，急召夏侯惇商议。惇至殿门前，忽见伏皇后、董贵人、二皇子、伏完、董承等，立在阴云之中。惇大惊昏倒，左右扶出，自此得病。操召曹洪、陈群、贾诩、司马懿等，同至卧榻前，嘱以后事。曹洪等顿首曰：「大王善保玉体，不日定当霍然。」操曰：「孤纵横天下三十余年，群雄皆灭，止有江东孙权，西蜀刘备，未曾剿除。孤今病危，不能再与卿等相叙，特以家事相托。孤长子曹昂，刘氏所生，不幸早年殁于宛城。今卞氏生四子：丕、彰、植、熊。孤平生所爱第三子植，为人虚华少诚实，嗜酒放纵，因此不立；次子曹彰，勇而无谋；四子曹熊，多病难保；惟长子曹丕，笃厚恭谨，可继我业。卿等宜辅佐之。」</p>
<p>　　曹洪等涕泣领命而出。操令近侍取平日所藏名香，分赐诸侍妾，且嘱曰：「吾死之后，汝等须勤习女工，多造丝履，卖之可以得钱自给。」又命诸妾多居于铜雀台中，每日设祭，必令女伎奏乐上食。又遗命于彰德府讲武城外，设立疑冢七十二，勿令后人知吾葬处，恐为人所发掘故也。嘱毕，长叹一声，泪如雨下。须臾，气绝而死。寿六十六岁。时建安二十五年春正月也。</p>
<p>　　后人有邺中歌一篇，叹曹操云：</p>
<p>　　邺则邺城水漳水，定有异人从此起。雄谋韵事与文心，君臣兄弟而父子。<br>　　英雄未有俗胸中，出没岂随人眼底？功首罪魁非两人，遗臭流芳本一身。<br>　　文章有神霸有气，岂能苟尔化为群？横流筑台距太行，气与理势相低昂。<br>　　安有斯人不作逆，小不为霸大不王？霸王降作儿女鸣，无可奈何中不平。<br>　　向帐明知非有益，分香未可谓无情。<br>　　呜呼！古人作事无巨细，寂寞豪华皆有意。书生轻议冢中人，冢中笑尔书生气！</p>
<p>　　却说曹操身亡，文武百官，尽皆举哀；一面遣人赴世子曹丕、鄢陵侯曹彰、临淄侯曹植、萧怀侯曹熊处报丧。众官用金棺银椁将操入殓，星夜举灵榇赴邺郡来。曹丕闻知父丧，放声痛哭，率大小官员出城十里，伏道迎榇入城，停于偏殿。官僚挂孝，聚哭于殿上。忽一人挺身而出曰：「请世子息哀，且议大事。」众视之，乃中庶子司马孚也。孚曰：「魏王既薨，天下震动；当早立嗣王，以安众心。何但哭泣耶？」群臣曰：「世子宜嗣位；但未得天子诏命，岂可造次而行？ 」兵部尚书陈矫曰：「王薨于外，爱子私立，彼此生变，则社稷危矣。」遂拔剑割下袍袖，厉声曰：「即今日便请世子嗣位。众官有异议者，以此袍为例！」百官悚惧。忽报华歆自许昌飞马而至。众皆大惊。须臾华歆入。众问其来意。歆曰：「今魏王薨逝，天下震动，何不早请世子嗣位？」众官曰：「正因不及候诏命，方议欲以王后卞氏慈旨立世子为王。」歆曰： 「吾已于汉帝处索得诏命在此。」众皆踊跃称贺。歆于怀中取出诏命开读。原来华歆谄事魏，故草此诏，威逼献帝降之；帝只得听从，故下诏即封曹丕为魏王、丞相、冀州牧。丕即日登位，受大小官僚拜舞起居。</p>
<p>　　正宴会庆贺间，忽报鄢陵侯曹彰，自长安领十万大军来到。丕大惊，遂问群臣曰：「黄须小弟，平日性刚，深通武艺。今提兵远来，必与孤争王位也。如之奈何？」忽阶下一人应声出曰：「臣请往见鄢陵侯，以片言折之。」众皆曰：「非大夫莫能解此祸也。」</p>
<p>　　正是：试看曹氏丕彰事，几作袁家谭尚争。未知此人是谁，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_077/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_077/" class="post-title-link" itemprop="url">三国演义 - 第077回 玉泉山关公显圣 洛阳城曹操感神</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-03-17 00:00:00" itemprop="dateCreated datePublished" datetime="2000-03-17T00:00:00+08:00">2000-03-17</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第077回 玉泉山关公显圣 洛阳城曹操感神</font></center></p>

<p>　　却说孙权求计于吕蒙。蒙曰：「吾料关某兵少，必不从大路而逃。麦城正北有险峻小路，必从此路而去。可令朱然引精兵五千，伏于麦城之北二十里。彼军至，不可与敌，只可随后掩杀。彼军定无战心，必奔临沮。却令潘璋引精兵五百，伏于临沮山僻小路，关某可擒矣。今遣将士各门攻打，只空北门，待其出走。」权闻计，令吕范再卜之。卦成，范告曰：「此卦主敌人投西北而走，今夜亥时必然就擒。」权大喜，遂令朱然、潘璋领两枝精兵，各依军令，埋伏去讫。</p>
<p>　　且说关公在麦城计点马步军兵，止剩三百余人；粮草又尽；是夜城外吴兵招唤各军姓名，越城而去者甚多；救兵又不见到；心中无计，谓王甫曰：「吾悔昔日不用公言！今日危急，将复如何？」甫哭告曰：「今日之事，虽子牙复生，亦无计可施也。」赵累曰：「上庸救兵不至，乃刘封、孟达按兵不动之故。何不弃此孤城，奔入西川，再整兵来，以图恢复？」公曰：「吾亦欲如此。」遂上城观之。见北门外敌军不多，因问本城居民：「此去往北地势若何？」答曰：「此去皆是山僻小路，可通西川。」公曰：「今夜可走此路。 」王甫谏曰：「小路有埋伏，可走大路。」公曰：「虽有埋伏，吾何惧哉！」即下令：马步官军，严整装束，准备出城。甫哭曰：「君侯于路，小心保重！某与部卒百余人，死据此城；城虽破，身不降也！专望君侯速来救援！」</p>
<p>　　公亦与泣别。遂留周仓与王甫同守麦城。关公自与关平、赵累引残卒二百余人，突出北门。关公横刀前进。行至初更以后，约走二十余里，只见山凹处，金鼓齐鸣，喊声大震，一彪军到；为首大将朱然，骤马挺枪叫曰：「云长休走！趁早投降，免得一死！」公大怒，拍马轮刀来战。朱然便走。公乘势追杀，一棒鼓响，四下伏兵皆起。公不敢战，望临沮小路而走。朱然率兵掩杀。关公所随之兵，渐渐稀少。走不得四五里，前面喊声又震，火光大起，潘璋骤马舞刀杀来。公大怒，轮刀相迎；只三合，潘璋败走。公不敢恋战，急望山路而走。背后关平赶来，报说赵累已死于乱军中矣。关公不胜悲惶，遂令关平断后。公自在前开路，随行止剩得十余人。行至决口，两下是山，山边皆芦苇败草，树木丛杂。时已五更将尽。正走之间，一声喊起，两下伏兵尽出，长钩套索，一齐并举，先把关公坐下马绊倒。关公翻身落马，被潘璋部将马忠所获。关平知父被擒，火速来救；背后潘璋、朱然率兵齐至，把关平四下围住。平孤身独战，力尽亦被执。至天明，孙权闻关公父子已被擒获，大喜，聚众将于帐中。</p>
<p>　　少时，马忠簇拥关公至前。权曰：「孤久慕将军盛德，欲结秦晋之好，何相弃耶？公平昔自以为天下无敌，今日何由被吾所擒？将军今日还服孙权否？」关公厉声骂曰： 「碧眼小儿，紫髯鼠辈！吾与刘皇叔桃园结义，誓扶汉室，岂与汝叛汉之贼为伍耶！我今误中奸计，有死而已，何必多言！」权回顾众官曰： 「云长世之豪杰，孤深爱之。今欲以礼相待，劝使归降，如何？」主簿左咸曰：「不可。昔曹操得此人时，封侯赐爵，三日一小宴，五日一大宴；上马一提金，下马一提银：如此恩礼，毕竟留之不住，听其斩关杀将而去，致使今日反为所逼，几欲迁都以避其锋。今主公既已擒之，若不即除，恐贻后患。」孙权沉吟半晌，曰：「斯言是也。」遂命推出。于是关公父子皆遇害。时建安二十四年冬十月也。关公亡年五十八岁。</p>
<p>　　后人有诗叹曰：</p>
<p>　　汉末才无敌，云长独出群：神威能奋武，儒雅更知文。<br>　　天日心如镜，春秋义薄云。昭然垂万古，不只冠三分。</p>
<p>　　又有诗曰：<br>　　人杰惟追古解良，士民争拜汉云长。桃园一日兄和弟，俎豆千秋帝与王。<br>　　气挟风雷无匹敌，志垂日月有光芒。至今庙貌盈天下，古木寒鸦几夕阳。</p>
<p>　　关公既殁，坐下赤兔马被马忠所获，献与孙权。权即赐马忠骑坐。其马数日不食草料而死。</p>
<p>　　却说王甫在麦城中，骨颤肉惊，乃问周仓曰：「昨夜梦见主公浑身血污，立于前；急问之，忽然惊觉。不知主何吉凶？」正说间，忽报吴兵在城下，将关公父子首级招安。王甫、周仓大惊，急登城视之，果关公父子首级也。王甫大叫一声，堕城而死。周仓自刎而亡。于是麦城亦属东吴。</p>
<p>　　却说关公英魂不散，荡荡悠悠，直至一处，乃荆门州当阳县一座山，名为玉泉山。山上有一老僧，法名普静，原是汜水关镇国寺中长老；后因云游天下，来到此处，见山明水秀，就此结草为庵，每日坐禅参道；身边只有一小行者，化饭度日。是夜月白风清，三更已后，普静正在庵中默坐，忽闻空中有人大呼曰：「还我头来！」普静仰面谛视，只见空中一人，骑赤兔马，提青龙刀；左有一白面将军，右有一黑脸虬髯之人相随；一齐按落云头，至玉泉山顶。普静认得是关公，遂以手中麈尾击其座曰：「云长安在？」关公英魂顿悟，即下马乘风落于庵前，叉手问曰：「吾师何人？愿求法号。」普静曰：「老僧普静，昔日汜水关前镇国寺中，曾与君侯相会，今日岂遂忘之耶？」公曰：「向蒙相救，铭感不忘。今某已遇祸而死，愿求清诲，指点迷途。」普静曰：「昔非今是，一切休论；后果前因，彼此不爽。今将军为吕蒙所害，大呼『还我头来』，然则颜良、文丑五关六将等众人之头，又将向谁索耶？」于是关公恍然大悟，稽首皈依而去。后往往于玉泉山显圣护民。乡人感其德，就于山顶上建庙，四时致祭。</p>
<p>　　后人题一联于其庙云：</p>
<p>　　赤面秉赤心、骑赤兔追风，驰驱时无忘赤帝。<br>　　青灯观青史、仗青龙偃月，隐微处不愧青天。</p>
<p>　　却说孙权既害了关公，遂尽收荆襄之地，赏犒三军，设宴大会诸将庆功；置吕蒙于上位，顾谓众将曰：「孤久不得荆州，今唾手而得，皆子明之功也。」蒙再三逊谢。权曰：「昔周郎雄略过人，破曹操于赤壁，不幸早夭，鲁子敬代之。子敬初见孤时，便及帝王大略，此一快也；曹操东下，诸人皆劝孤降，子敬独劝孤召公瑾逆而击之，此二快也。惟劝吾借荆州与刘备，是其一短。今子明设计定谋，立取荆州，胜子敬、周郎多矣。」于是亲酌酒赐吕蒙。吕蒙接酒欲饮，忽然掷杯于地，一手揪住孙权，厉声大骂曰：「碧眼小儿！紫髯鼠辈！还识我否？」众将大惊。急救时，蒙推倒孙权，大步前进，坐于孙权位上，两眉倒竖，双眼圆睁，大喝曰：「我自破黄巾以来，纵横天下三十余年，今被汝一旦以奸计图我，我生不能啖汝之肉，死当追吕贼之魂！我乃汉寿亭侯关云长也。」权大惊，慌忙率大小将士，皆下拜。只见吕蒙倒于地上，七窍流血而死。众将见之，无不恐惧。权将吕蒙尸首，具棺安葬，赠南郡太守潺陵侯；命其子吕霸袭爵。孙权自此感关公之事，惊讶不已。</p>
<p>　　忽报张昭自建业而来。权召入问之。昭曰：「今主公损了关公父子，江东祸不远矣。此人与刘备桃园结义之时，誓同生死。今刘备已有两川之兵；更兼诸葛亮之谋，张、黄、马、赵之勇；备若知云长父子遇害，必起倾国之兵，奋力报雠。恐东吴难与敌也。」权闻之大惊，跌足曰：「孤失计较也！似此如之奈何？」昭曰：「主公勿忧。某有一计，令西蜀之兵不犯东吴，荆州如磐石之安。」权问何计。昭曰：「今曹操拥百万之众，虎视华夏，刘备急欲报雠，必与操约和。若二处连兵而来，东吴危矣；不如先遣人将关公首级，转送与曹操，明教刘备知是操之所使，必痛恨于操。西蜀之兵，不向吴而向魏矣。吾乃观其胜负，于中取事。此为上策。」</p>
<p>　　权从其言，随遣使者以木匣盛关公首级，星夜送与曹操。时操从摩陂班师回洛阳，闻东吴送关公首级至，喜曰：「云长已死，吾夜眠贴席矣。」阶下一人出曰：「此乃东吴移祸之计也。」操视之，乃主簿司马懿也。操问其故，懿曰：「昔刘、关、张三人桃园结义之时，誓同生死。今东吴害了关公，惧其复雠，故将首级献与大王，使刘备迁怒大王，不攻吴而攻魏，他却于中乘便而图事耳。」操曰：「仲达之言是也。孤以何策解之？」懿曰：「此事极易。大王可将关公首级，刻一香木之躯以配之，葬以大臣之礼。刘备知之，必深恨孙权，尽力南征。我却观其胜负；蜀胜则击吴，吴胜则击蜀。二处若得一处，那一处亦不久也。」操大喜，从其计，遂召吴使入。呈上木匣。操开匣视之，见关公面如平日。操笑曰：「云长公别来无恙？」言未毕，只见关公口开目动，须眉皆张。操惊倒，众官急救，良久方醒，顾谓众官曰：「关将军真天神也！」吴使又将关公显圣附体，骂孙权追吕蒙之事告操。操愈加恐惧，遂设牲醴祭祀，刻沉香木为躯，以王侯之礼，葬于洛阳南门外。令大小官员送殡，操自拜祭，赠为荆王，差官守墓，即遣吴使回江东去讫。</p>
<p>　　却说汉中王自东川回成都。法正奏曰：「主上先夫人去世。孙夫人又南归，未必再来。人伦之道，不可废也。必纳王妃，以襄内政。」汉中王从之。法正复奏曰：「吴懿有一妹，美而且贤。尝闻有相者，相此女后必大贵。先曾许刘焉之子刘瑁。瑁早夭。其女至今寡居，大王可纳之为妃。」汉中王曰：「刘瑁与我同宗，于理不可。」法正曰：「论其亲疏，何异晋文之与怀嬴乎？」汉中王乃依允，遂纳吴氏为王妃。后生二子：长刘永字公寿；次刘理，字奉孝。</p>
<p>　　且说东西两川，民安国富，田禾大成。忽有人自荆州来，言东吴求婚于关公，关公力拒之。孔明曰：「荆州危矣！可使人替关公回。」正商议间，荆州捷报使命，络绎而至。不一日，关兴到，且言水渰七军之事。忽又报马到来，报说关公于江边多设墩台，堤防甚密，万无一失。因此玄德放心。</p>
<p>　　忽一日，玄德自觉浑身肉颤，行坐不安；至夜不能宁睡，起坐内室，秉烛看书，觉神思昏迷，伏几而卧；就室中起一阵冷风，灯灭复明，抬头见一人立于灯下。玄德问曰：「汝何人，夤夜至吾内室？」其人不答。玄德疑怪，自起视之，乃是关公于灯影下往来躲避。玄德曰：「贤弟别来无恙？夜深至此，必有大故。吾与汝情同骨肉，因何回避？」关公泣告曰：「愿兄起兵，以雪弟恨！」言讫，冷风骤起，关公不见。玄德忽然惊觉，乃是一梦。时正三鼓，玄德大疑，急出前殿，使人请孔明来。孔明入见。玄德细言梦警。孔明曰：「此乃主上心思关公，故有此梦。何必多疑？」玄德再三疑虑，孔明以善言解之。</p>
<p>　　孔明辞出，至中门外，迎见许靖。靖曰：「某才赴军师府上报一机密，听知军师入宫，特来至此。」孔明曰：「有何机密？」靖曰：「某适闻外人传说，东吴吕蒙已袭荆州，关公已遇害，故特来密报军师。」孔明曰：「吾夜观天象，见将星落于荆楚之地，已知云长必然被祸；但恐主上忧虑，故未敢言。」二人正说之间，忽然殿内转出一人，扯住孔明衣袖而言曰：「如此凶信，公何瞒我！」孔明视之，乃玄德也。孔明、许靖奏曰：「适来所言，皆传闻之事，未足深信。愿主上宽怀，勿生忧虑。」玄德曰：「吾与云长，誓同生死﹔彼若有失，孤岂能独生耶！」</p>
<p>　　孔明、许靖正劝解之间，忽近侍奏曰：「马良、伊籍至。」玄德即召入问之。二人具说荆州有失，关公兵败求救，呈上表章。未及拆观，侍臣又奏荆州廖化至。玄德即召入。化哭拜于地，细奏刘封、孟达不发救兵之事。玄德大惊曰：「若如此，吾弟休矣！」孔明曰：「刘封、孟达如此无礼，罪不容诛！主上宽心，亮亲提一旅之师，去救荆襄之急。」玄德泣曰：「云长有失，孤断不独生！孤来日自提一军去救云长！」遂一面差人赴阆中报知翼德，一面差人会集人马。未及天明，一连数次，报说关公夜走临沮，为吴将所获，义不屈节，父子归神。玄德听罢，大叫一声，昏绝于地。</p>
<p>　　正是：为念当年同誓死，忍教今日独捐生？未知玄德性命如何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_076/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_076/" class="post-title-link" itemprop="url">三国演义 - 第076回 徐公明大战沔水 关云长败走麦城</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-03-16 00:00:00" itemprop="dateCreated datePublished" datetime="2000-03-16T00:00:00+08:00">2000-03-16</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第076回 徐公明大战沔水 关云长败走麦城</font></center></p>

<p>　　却说糜芳闻荆州有失，正无计可施。忽报公安守将傅士仁至，芳忙接入城，问其事故。士仁曰：「吾非不忠，势危力困，不能支持。我今已降东吴，将军亦不如早降。」芳曰：「吾等受汉中王厚恩，安忍背之？」士仁曰：「关公去日，痛恨吾二人；倘一日得胜而回，必无轻恕。公细察之。」芳曰：「吾兄弟久事汉中王，岂可一朝相背？」正犹豫间，忽报关公遣使至，接入厅上。使者曰：「关公军中缺粮，特来南郡、公安二处取白米十万石，令二将军星夜去解，军前交割。如迟立斩。」芳大惊，顾谓傅士仁曰：「今荆州已被东吴所取，此粮怎得过去？」士仁厉声曰：「不必多疑！」遂拔剑斩来使于堂上。芳惊曰：「公如何？」士仁曰：「关公此意，正要斩我二人。我等安可束手受死？公今不早降东吴，必被关公所杀。」正说间，忽报吕蒙引兵杀至城下。芳大惊，乃同傅士仁出城投降。蒙大喜，引见孙权。权重赏二人。安民已毕，大犒三军。</p>
<p>　　时曹操在许都，正与众谋士议荆州之事，忽报东吴遣使奉书至。操召入，使者呈上书信。操拆视之，书中具言吴兵将袭荆州，求操夹攻云长；且嘱勿泄漏，使云长有备也。操与众谋士商议。主簿董昭曰：「今樊城被困，引颈望救，不如令人将书射入樊城，以宽军心；且使关公知东吴将袭荆州。彼恐荆州有失，必速退兵，却令徐晃乘势掩杀，可获全功。」操从其谋，一面差人催徐晃急战；一面亲统大兵，径往雒阳之南阳陆坡驻扎，以救曹仁。</p>
<p>　　却说徐晃正坐帐中，忽报魏王使至。晃接入问之。使曰：「今魏王引兵，已过雒阳；令将军急战关公，以解樊城之困。」正说间，探马报说：「关平屯兵在偃城，廖化屯兵在四冢。前后一十二个寨栅，连络不绝。」晃即差副将徐商、吕建假着徐晃旗号，前赴偃城与关平交战。晃却自引精兵五百，循沔水去袭偃城之后。</p>
<p>　　且说关平闻徐晃自引兵至，遂提本部兵迎敌。两阵对圆，关平出马，与徐商交锋，只三合，商大败而走；吕建出战，五六合亦败走。平乘势追杀二十余里，忽报城中火起。平知中计，急勒兵回救偃城，正遇一彪军摆开。徐晃立马在门旗下，高叫曰：「关平贤侄，好不知死！汝荆州已被东吴夺了，犹然在此狂为！」平大怒，纵马轮刀，直取徐晃；不三四合，三军呐喊，偃城中火光大起。平不敢恋战，杀条大路，径奔四冢寨来。廖化接着。化曰：「人言荆州已被吕蒙袭了，军心惊慌，如之奈何？」平曰：「此必讹言也。军士再言者斩之。」忽流星马到，报说正北第一屯被徐晃领兵攻打。平曰：「若第一屯有失，诸营岂得安宁？此间皆靠沔水，贼兵不敢到此。吾与汝同去救第一屯。」廖化唤部将分付曰：「汝等坚守营寨，如有贼到，即便举火。」部将曰：「四冢寨鹿角十重，虽飞鸟亦不能入，何虑贼兵？」于是关平、廖化尽起四冢寨精兵，奔至第一屯住扎。关平看见魏兵屯于浅山之上，谓廖化曰：「徐晃屯兵，不得地利，今夜可引兵劫寨。」化曰：「将军可分兵一半前去，某当谨守本寨。」</p>
<p>　　是夜关平引一枝兵杀入魏寨，不见一人。平知是计，火速退时，左边徐商，右边吕建，两下夹攻。平大败回营，魏兵乘势追杀前来，四面围住。关平、廖化支持不住，弃了第一屯，径投四冢寨来。早望见寨中火起。急到寨前，只见皆是魏兵旗号。关平等退兵，忙奔樊城大路而走。前面一军拦住，为首大将，乃是徐晃也。平、化二人奋力死战，夺路而走，回到大寨，来见关公曰：「今徐晃夺了偃城等处；又兼曹操自引大军，分三路来救樊城；多有人言荆州已被吕蒙袭了。」关公喝曰：「此敌人讹言，以乱我军心耳！东吴吕蒙病危，孺子陆逊代之，不足为虑！」</p>
<p>　　言未毕，忽报徐晃兵至，公令备马。平谏曰：「父体未痊，不可与敌。」公曰：「徐晃与我有旧，深知其能；若彼不退，吾先斩之，以警魏将。」遂披挂提刀上马，奋然而出。魏军见之，无不惊惧。公勒马问曰：「徐公明安在？」魏营门旗开处，徐晃出马，欠身而言曰：「自别君侯，倏忽数载。不想君侯须发已苍白矣。忆昔壮年相从，多蒙教诲，感谢不忘。今君侯英风震于华夏，使故人闻之，不胜叹羡。兹幸得一见，深慰渴怀。」公曰：「吾与公明交契深厚，非比他人；今何故数穷吾儿耶？」晃回顾众将，厉声大叫曰：「若取得云长首级者，重赏千金！」公惊曰：「公明何出此言？」晃曰：「今日乃国家之事，某不敢以私废公。」言讫，挥大斧直取关公。公大怒，亦挥刀迎之，战八十余合。公虽武艺绝伦，终是右臂少力。关平恐公有失，火急鸣金。公拨马回寨，忽闻四下里喊声大震。原来是樊城曹仁闻曹操救兵至，引军杀出城来，与徐晃会合，两下夹攻。荆州兵大乱。关公上马，引众将急奔襄江上流头。背后魏兵追至。关公急渡过襄江，望襄阳而奔。忽流星马到，报说：「荆州已被吕蒙所夺，家眷被陷。」关公大惊，不敢奔襄阳，提兵投公安来。探马又报：「公安傅士仁已降东吴了。」关公大怒。忽催粮人到，报说：「公安傅士仁往南郡，杀了使命，招糜芳都降东吴去了。」</p>
<p>　　关公闻言，怒气冲塞，疮口迸裂，昏绝于地。众将救醒。公顾谓司马王甫曰：「悔不听足下之言，今日果有此事！」因问：「沿江上下，何不举火？」探马答曰：「吕蒙使水手尽穿白衣，扮作客商渡江，将精兵伏于之26a7726a87中，先擒了守台士卒，因此不得举火。」公跌足叹曰：「吾中奸贼之谋矣！有何面目见兄长耶！」管粮都督赵累曰：「今事急矣，可一面差人往成都求救，一面从旱路去取荆州。」关公依言，差马良、伊籍赍文三道，星夜赴成都求救；一面引兵来取荆州；自领前队先行，留廖化、关平断后。</p>
<p>　　却说樊城围解，曹仁引众将来见曹操，泣拜请罪。操曰：「此乃天数，非汝等之罪也。」操重赏三军，亲至四冢寨，周围阅视，顾谓诸将曰：「荆州兵围堑鹿角数重，徐公明深入其中，竟获全功。孤用兵三十余年，未敢长驱径入敌围。公明真胆识兼优者也！」众皆叹服。操班师还于摩陂驻扎。徐晃兵至，操亲出寨迎之。见晃军皆按队伍而行，并无差乱。操大喜曰：「徐将军真有周亚夫之风矣！」遂封徐晃为平南将军，同夏侯尚守襄阳，以遏关公之师。操因荆州未定，就屯兵于摩陂，以候消息。</p>
<p>　　却说关公在荆州路上，进退无路，谓赵累曰：「目今前有吴兵，后有魏兵，吾在其中，救兵不至，如之奈何？」累曰：「昔吕蒙在陆口时，尝致书君侯，两家约好，共诛操贼；今却助曹而袭我，是背盟也。君侯暂驻军于此，可差人遗书吕蒙责之，看彼如何对答。」关公从其言，遂修书遣使赴荆州来。</p>
<p>　　却说吕蒙在荆州，传下号令：凡荆州诸郡，有随关公出征将士之家，不许吴兵搅扰，按月给与粮米；有患病者，遣医治疗。将士之家，感其恩惠，安堵不动。忽报关公使至，吕蒙出郭迎接入城，以宾礼相待。使者呈书与蒙。蒙看毕，谓来使曰：「蒙昔日与关将军结好，乃一己之私见；今日之事，乃上命差遣，不得自主。烦使者回报将军，善言致意。」遂设宴款待，送归馆驿安歇。于是随征将士之家，皆来问信。有附家书者，有口传音信者，皆言家门无恙，衣食不缺。</p>
<p>　　使者辞别吕蒙，蒙亲送出城。使者回见关公，具道吕蒙之语，并说荆州城中，君侯宝眷并诸将家属，俱各无恙，供给不缺。公大怒曰：「此奸贼之计也！我生不能杀此贼，死必杀之，以雪我恨！」喝退使者。使者出寨，众将皆来探问家中之事。使者具言各家安好，吕蒙极其恩恤，并将书信传送各将。各将欣喜，皆无战心。</p>
<p>　　关公率兵取荆州，军行之次，将士多有逃回荆州者。关公愈加恨怒，遂催军前进。忽然喊声大震，一彪军拦住；为首大将，乃蒋钦也；勒马挺枪大叫曰：「云长何不早降！」关公骂曰：「吾乃汉将，岂降贼乎！ 」拍马舞刀，直取蒋钦。不三合，钦败走。关公提刀追杀二十余里，喊声忽起，左边山谷中，韩当领兵冲出；右边山谷中，周泰引军冲出；蒋钦回马复战：三路夹攻。关公急彻军回走。行无数里，只见南山冈上人烟聚集，一面白旗招飐，上写「荆州土人」四字，众人都叫本处人速速投降。关公大怒，欲上冈杀之。山崦内又有两军撞出，左边丁奉，右边徐盛，并合蒋钦等三路军马，喊声震地，鼓角喧天，将关公困在垓心。手下将士，渐渐消疏。比及杀到黄昏，关公遥望四山之上，皆是荆州土兵，呼兄唤弟，觅子寻爷，喊声不住。军心尽变，皆应声而去。关公止喝不住。部从止有三百余人。杀至三更，正东上喊声连天，乃关平、廖化分为两路兵杀入重围，救出关公。关平告曰：「军心乱矣，必得城池暂屯，以待援兵。麦城虽小，足可屯扎。」关公从之，催促残军前至麦城，分兵紧守四门，聚将士商议。赵累曰：「此处相近上庸，现有刘封、孟达在彼把守，可速差人往求救兵。若得这枝军马接济，以待川兵大至，军心自安矣。」</p>
<p>　　正议间，忽报吴兵已至，将城四面围定。公问曰：「谁敢突围而出，往上庸求救？」廖化曰：「某愿往。」关平曰：「我愿送汝出重围。」关公即修书付廖化藏于身畔，饱食上马，开门出城。正遇吴将丁奉截往，被关平奋力冲杀。奉败走。廖化乘势杀出重围，投上庸去了。关平入城，坚守不出。</p>
<p>　　且说刘封、孟达自取上庸，太守申耽率众归降，因此汉中王加刘封为副将军，与孟达同守上庸。当日探知关公兵败，二人正议间，忽报廖化至。封令请入问之。化曰：「关公兵败，见困于麦城，被围至急。蜀中援兵，不能旦夕即至。特令某突围而出，来此求救。望二将军速起上庸之兵，以救此危。倘稍迟延，公必陷矣。」封曰：「将军且歇，容某计议。」</p>
<p>　　化乃至馆驿安歇，耑候发兵。刘封谓孟达曰：「叔父被困，如之奈何？」达曰：「东吴兵精将勇；且荆州九郡，俱已属彼，止有麦城，乃弹丸之地；又闻曹操亲督大军四五十万，屯于摩陂；量我等山城之众，安能敌得两家之强兵？不可轻动。」封曰：「吾亦知之。奈关公是吾叔父，安忍坐视而不救乎？」达笑曰：「将军以关公为叔，恐关公未必以将军为姪也。某闻汉中王初嗣将军之时，关公即不悦。后汉中王登位之后，欲立后嗣，问于孔明。孔明曰：『此家事也，问关、张可矣。』汉中王遂遣人至荆州问关公。关公以将军乃螟蛉之子，不可僭立，劝汉中王远置将军于上庸山城之地，以杜后患。此事人人知之，将军岂反不知耶？何今日犹沾沾以叔姪之义，而欲冒险轻动乎？」封曰：「君言虽是，但以何词却之？」达曰：「但言山城初附，民心未定，不敢造次兴兵，恐失所守。」从其言；次日请廖化至，言：「此山城初附之所，未能分兵相救。」化大惊，以首叩地曰：「若如此，则关公休矣！」达曰： 「我今即往，一杯之水，安能救一车薪之火乎？将军速回，静候蜀兵至可也。」化大恸告求。刘封、孟达皆拂袖而入。廖化知事不谐，寻思须告汉中王求救，遂上马大骂出城，望成都而去。</p>
<p>　　却说关公在麦城盼望上庸兵到，却不见动静；手下止有五六百人，多半带伤；城中无粮，甚是苦楚。忽报城下一人教休放箭，有话来见君侯。公令放入，问之，乃诸葛瑾也。礼毕茶罢，瑾曰：「今奉吴侯命，特来劝谕将军。自古道：『识时务者为俊杰。』今将军所统汉上九郡，皆已属他人矣；止有孤城一区，内无粮草，外无救兵，危在旦夕。将军何不从瑾之言，归顺吴侯，复镇荆襄？可以保全家眷。幸君侯熟思之。」关公正色而言曰：「吾乃解良一武夫，蒙吾主以手足相待，安肯背义投敌国乎？城若破，有死而已。玉可碎而不可改其白，竹可焚而不可毁其节。身虽殒，名可垂于竹帛也。汝勿多言，速请出城。吾欲与孙权决一死战！」瑾曰：「吴侯欲与君侯结秦晋之好，同力破曹，共扶汉室，别无他意。君侯何执迷如是？」言未毕，关平拔剑而前，欲斩诸葛瑾。公止之曰：「彼弟孔明在蜀，佐汝伯父，今若杀彼，伤其兄弟之情也。」遂令左右逐出诸葛瑾。瑾满面羞惭，上马出城，回见吴侯曰：「关公心如铁石，不可说也。」孙权曰：「真忠臣也！似此如之奈何？」吕范曰：「某请卜其休咎。」权即令卜之。范揲蓍成象，乃「地水师卦」，更有玄武临应，主敌人远奔。权问吕蒙曰：「卦主敌人远奔，卿以何策擒之？」蒙笑曰：「卦象正合某之机也。关公虽有冲天之翼，飞不出吾罗网矣！」</p>
<p>　　正是：龙游沟壑遭虾戏，凤入牢笼被鸟欺。毕竟吕蒙之计若何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




    


<div class="post-block">
  
  

  <article itemscope itemtype="http://schema.org/Article" class="post-content" lang="">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_075/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="undefined | 得月庵">
      <meta itemprop="description" content="">
    </span>
      <header class="post-header">
        <h2 class="post-title" itemprop="name headline">
          <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_075/" class="post-title-link" itemprop="url">三国演义 - 第075回 关云长刮骨疗毒 吕子明白衣渡江</a>
        </h2>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-03-15 00:00:00" itemprop="dateCreated datePublished" datetime="2000-03-15T00:00:00+08:00">2000-03-15</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
          <span id="more"></span>

<hr>

<p><center><font color="teal" size="+1">第075回 关云长刮骨疗毒 吕子明白衣渡江</font></center></p>

<p>　　却说曹仁见关公落马，即引兵冲出城来；被关平一阵杀回，救关公归寨，拔出臂箭。原来箭头有药，毒已入骨，右臂青肿，不能运动。关平慌与众将商议曰：「父亲若损此臂，安能出敌？不如暂回荆州调理。」于是与众将入帐见关公。公问曰：「汝等来有何事？」众对曰：「某等因见君侯右臂损伤，恐临敌致怒，冲突不便。众议可暂班师回荆州调理。」公怒曰： 「吾取樊城，只在目前；取了樊城，即当长驱大进，径到许都，剿灭操贼，以安汉室。岂可因小疮而误大事？汝等敢慢吾军心耶！」平等默然而退。</p>
<p>　　众将见公不肯退兵，疮又不痊，只得四方访问名医。忽一日，有人从江东驾小舟而来，直至寨前。小校引见关平。平视其人，方巾阔服，臂挽青囊，自言姓名，乃沛国谯郡人，姓华名陀，字元化。「因闻关将军乃天下英雄，今中毒箭，特来医治。」平曰：「莫非昔日医东吴周泰者乎？」陀曰：「然。」平大喜，即与众将同引华陀入帐见关公。时关公本是臂疼，恐慢军心，无可消遣，正与马良弈棋；闻有医者至，即召入，礼毕，赐坐。茶罢，陀请臂视之。公袒下衣袍，伸臂令陀看视。陀曰：「此乃弩箭所伤，其中有乌头之药，直透入骨；若不早治，此臂无用矣。」公曰：「用何物治之？」陀曰：「某自有治法。但恐君侯惧耳。」公笑曰：「吾视死如归，有何惧哉？」陀曰：「当于静处立一标柱，上钉大环，请君侯将臂穿于环中，以绳系之，然后以被蒙其首。吾用尖刀割开皮肉，直至于骨，刮去骨上箭毒，用药敷之，以线缝其口，方可无事。但恐君侯惧耳。」公笑曰：「如此容易，何用柱环？」令设酒席相待。</p>
<p>　　公饮数杯酒毕，一面仍与马良弈棋，伸臂令陀割之。陀取尖刀在手，令一小校，捧一大盆于臂下接血。陀曰：「某便下手。君侯勿惊。」公曰：「任汝医治。吾岂比世间俗子，惧痛者耶？」陀乃下刀割开皮肉，直至于骨，骨上已青；陀用刀刮骨，悉悉有声。帐上帐下见者皆掩面失色。公饮酒食肉，谈笑弈棋，全无痛苦之色。须臾，血流盈盆。陀刮尽其毒，敷上药，以线缝之。公大笑而起，谓众将曰：「此臂伸舒如故，并无痛矣。先生真神医也！」陀曰：「某为医一生，未尝见此。君侯真天神也！」</p>
<p>　　后人有诗曰：</p>
<p>　　治病须分内外科，世间妙艺苦无多。神威罕及惟关将，圣手能医说华佗。</p>
<p>　　关公箭疮既愈，设席款谢华陀。陀曰：「君侯箭疮虽治，然须爱护。切勿怒气伤触。过百日后，平复如旧矣。」关公以金百两酬之。陀曰：「某闻君侯高义，特来医治，岂望报乎？」坚辞不受，留药一帖，以敷疮口，辞别而去。</p>
<p>　　却说关公擒了于禁，斩了庞德，威名大震，华夏皆惊。探马报到许都。曹操大惊，聚文武商议曰：「某素知云长智勇盖世，今据荆襄，如虎生翼。于禁被擒，庞德被斩，魏兵挫锐。倘彼率兵直至许都，如之奈何？孤欲迁都以避之。」司马懿谏曰：「不可。于禁等被水所渰，非战之故，于国家大计，本无所损。今孙、刘失好，云长得志，孙权必不喜。大王可遣使去东吴陈说利害，令孙权暗暗起兵蹑云长之后，许事平之日，割江南之地以封孙权，则樊城之危自解矣。」主簿蒋济曰：「仲达之言是也。今可即发使往东吴，不必迁都动众。」操依允，遂不迁都；因叹谓诸将曰：「于禁从孤三十年，何期临危反不如庞德也！」令一面遣使致书东吴，一面必得一大将以当云长之锐。言未毕，阶下一将应声而出曰：「某愿往。」操视之，乃徐晃也。操大喜，遂拨精兵五万，令徐晃为将，吕建副之，克日起兵，前到杨陵陂驻扎；看东南有应，然后征进。</p>
<p>　　却说孙权接得曹操书信，览毕，欣然应允，即修书发付使者先回，乃聚文武商议。张昭曰：「近闻云长擒于禁，斩庞德，威震华夏，操欲迁都以避其锋。今樊城危急，遣使求救，事定之后，恐有反覆。」权未及发言，忽报吕蒙乘小舟自陆口来，有事面禀。权召入问之。蒙曰：「今云长提兵围樊城，可乘其远出，袭取荆州。」权曰：「孤欲北取徐州，如何？」蒙曰：「今操远在河北，未暇东顾。徐州守兵无多，往自可克；然其地势利于陆战，不利水战，纵然得之，亦难保守。不如先取荆州，全据长江，别作良图。」权曰：「孤本欲取荆州，前言特以试卿耳。卿可速为孤图之。孤当随后便起兵也。」</p>
<p>　　吕蒙辞了孙权，回至陆口。早有哨马报说：「沿江上下，或二十里，或三十里，高阜处各有烽火台。」又闻荆州军马整肃，预有准备。蒙大惊曰：「若如此，急难图也。我一时在吴侯面前劝取荆州，今却如何处置？」寻思无计，乃托病不出，使人回报孙权。权闻吕蒙患病，心什怏怏。陆逊进言曰：「吕子明之病，乃诈耳，非真病也。」权曰：「伯言既知其诈，可往视之。」陆逊领命，星夜至陆口寨中，来见吕蒙，果然面无病色。逊曰：「某奉吴侯命，敬探子明贵恙。」蒙曰：「贱躯偶病，何劳探问？」逊曰：「吴侯以重任付公，公不乘时而动，空怀郁结，何也？」蒙目视陆逊，良久不语。逊又曰：「愚有小方，能治将军之疾，未审可用否？」蒙乃屏退左右而问曰：「伯言良方，乞早赐教。」逊笑曰：「子明之疾，不过因荆州兵马整肃，沿江有烽火台之备耳。予有一计，令沿江守吏，不能举火；荆州之兵，束手归降，可乎？」蒙惊谢曰：「伯言之语，如见我肺腑。愿闻良策。」陆逊曰：「云长倚恃英雄，自料无敌，所虑者惟将军耳。将军乘此机会，托疾辞职，以陆口之任让之他人，使他人卑辞赞美关公以骄其心，彼必尽彻荆州之兵，以向樊城；若荆州无备，用一旅之师，别出奇计以袭之，则荆州在掌握之中矣。」蒙大喜曰：「真良策也！」</p>
<p>　　由是吕蒙托病不起，上书辞职。陆逊回见孙权，具言前计。孙权乃召吕蒙还建业养病。蒙至，入见权。权问曰：「陆口之任，昔周公瑾荐鲁子敬以自代；后子敬又荐卿自代；今卿亦须荐一才望兼隆者，代卿为妙。」蒙曰： 「若用望重之人，云长必然防备。陆逊意思深长，而未有远名，非云长所忌；若即用以代臣之任，必有所济。」权大喜，即日拜陆逊为偏将军右都督，代蒙守陆口。逊谢曰：「某年幼无学，恐不堪大任。」权曰：「子明保卿，必不差错。卿毋得推辞。」逊乃拜受印绶，连夜往陆口；交割马步水三军已毕，即修书一封，具名马、异锦、酒礼等物，遣使赍赴樊城见关公。</p>
<p>　　时公正将息箭疮，按兵不动。忽报：「江东陆口守将吕蒙病危，孙权取回调理，近拜陆逊为将，代吕蒙守陆口。今逊差人赍书具礼，特来拜见。」关公召入，指来使而言曰：「仲谋见识短浅，用此孺子为将！」来使伏地告曰：「陆将军呈书备礼，一来与君侯作贺，二来求两家和好，幸乞笑留。 」公拆书视之，书词极其卑谨。关公览毕，仰面大笑，令左右收了礼物，发付使者回去。使者回见陆逊曰：「关公欣喜，无复有忧江东之意。」</p>
<p>　　逊大喜，密遣人探得关公果然彻荆州大半兵赴樊城听调，只待箭疮痊可，便欲进兵。逊察知备细，即差人星夜报知孙权。孙权召吕蒙商议曰：「今云长果彻荆州之兵，攻取樊城，便可设计袭取荆州。卿与吾弟孙皎同引大军前去，何如？」孙皎字叔明，乃孙权叔父孙静之次子也。蒙曰：「主公若以蒙可用则独用蒙；若以叔明可用则独用叔明。岂不闻昔日周瑜、程普为左右都督，事虽决于瑜，然普自以旧臣而居瑜下，颇不相睦；后因见瑜之才，方始敬服？今蒙之才不及瑜，而叔明之亲胜于普，恐未必能相济也。」</p>
<p>　　权大悟，遂拜吕蒙为大都督，总制江东诸路军马；令孙皎在后接应粮草。蒙拜谢，点兵三万，快船八十余只，选会水者扮作商人，皆穿白衣，在船上摇橹，却将精兵伏于26a7726a87船中。次调韩当、周泰、蒋钦、朱然、潘璋、徐盛、丁奉等七员大将，相继而进。其余皆随吴侯为合后救应。一面遣使致书曹操，令进兵以袭云长之后；一面先传报陆逊，然后发白衣人，驾快船往浔阳江去。昼夜趱行，直抵北岸。江边烽火台上守台军盘问时，吴人答曰：「我等皆是客商；因江中阻风，到此一避。」随将财物送与守台军士。军士信之，遂任其停泊江边。约至二更，26a7726a87中精兵齐出，将烽火台上官军缚倒，暗号一声，八十余船精兵俱起，将紧要去处墩台之军，尽行捉入船中，不曾走了一个。于是长驱大进，径取荆州，无人知觉。将至荆州，吕蒙将沿江墩台所获官军，用好言抚慰，各各重赏，令赚开城门，纵火为号。众军领命，吕蒙便教前导。比及半夜，到城下叫门。门吏认得是荆州之兵，开了城门。众军一声喊起，就城门里放起号火。吴兵齐入，袭了荆州。吕蒙便传令军中：「如有妄杀一人，妄取民间一物者，定按军法。」原任官吏，并依旧职。将关公家属另养别宅，不许闲人搅扰。一面遣人申报孙权。</p>
<p>　　一日大雨，蒙上马引数骑点看四门。忽见一人取民间箬笠以盖铠甲，蒙喝左右执下问之，乃蒙之乡人也。蒙曰：「汝虽系我同乡，但吾号令已出，汝故犯之，当按军法。」其人泣告曰：「某恐雨湿官铠，故取遮盖，非为私用。乞将军念同乡之情。」蒙曰：「吾固知汝为覆官铠，然终是不应取民间之物。」叱左右推下斩之。枭首传示毕，然后收其尸首，泣而葬之。自是三军震肃。</p>
<p>　　不一日，孙权领众至。吕蒙出郭迎接入衙。权慰劳毕，仍命潘浚为治中，掌荆州事；监内放出于禁，遣归曹操；安民赏军，设宴庆贺。权谓吕蒙曰：「今荆州已得，但公安傅士仁，南郡糜芳，此二处如何收复？」言未毕，忽一人出曰：「不须张弓只箭，某凭三寸不烂之舌，说公安傅士仁来降，可乎？」众视之，乃虞翻也。权曰：「仲翔有何良策，可使傅士仁归降？」翻曰：「某自幼与士仁交厚；今若以利害说之，彼必归降。」权大喜，遂令虞翻领五百军，径奔公安来。</p>
<p>　　却说傅士仁听知荆州有失，急令闭城坚守。虞翻至，见城门紧闭，遂写书拴于箭上，射入城中。军士拾得，献与傅士仁。士仁拆书视之，乃招降之意。览毕，想起关公去日恨吾之意，不如早降；即令大开城门，请虞翻入城。二人礼毕，各诉旧情。翻说吴侯宽洪大度，礼贤下士。士仁大喜，即同虞翻赍印绶来荆州投降。孙权大悦，仍令去守公安。吕蒙密谓权曰：「今云长未获，留士仁于公安，久必有变；不若使往南郡招糜芳归降。」权乃召傅士仁谓曰：「糜芳与卿交厚，卿可招来归降，孤自当有重赏。」傅士仁慨然领诺，遂引十余骑，径投南郡招安糜芳。</p>
<p>　　正是：今日公安无守志，从前王甫是良言。未知此去如何，且看下文分解。</p>
<hr>

<p><center><font color="teal" size="+1">End</font></center></p>

<hr>
      
    </div>

    
    
    

    <footer class="post-footer">
        <div class="post-eof"></div>
      
    </footer>
  </article>
</div>




  <nav class="pagination">
    <a class="extend prev" rel="prev" title="上一页" aria-label="上一页" href="/page/57/"><i class="fa fa-angle-left"></i></a><a class="page-number" href="/">1</a><span class="space">&hellip;</span><a class="page-number" href="/page/57/">57</a><span class="page-number current">58</span><a class="page-number" href="/page/59/">59</a><span class="space">&hellip;</span><a class="page-number" href="/page/62/">62</a><a class="extend next" rel="next" title="下一页" aria-label="下一页" href="/page/59/"><i class="fa fa-angle-right"></i></a>
  </nav>

</div>
  </main>

  <footer class="footer">
    <div class="footer-inner">


<div class="copyright">
  &copy; 
  <span itemprop="copyrightYear">2024</span>
  <span class="with-love">
    <i class="fa fa-heart"></i>
  </span>
  <span class="author" itemprop="copyrightHolder">得月庵主人</span>
</div>

    </div>
  </footer>

  
  <div class="back-to-top" role="button" aria-label="返回顶部">
    <i class="fa fa-arrow-up fa-lg"></i>
    <span>0%</span>
  </div>

<noscript>
  <div class="noscript-warning">Theme NexT works best with JavaScript enabled</div>
</noscript>


  
  <script src="https://cdnjs.cloudflare.com/ajax/libs/animejs/3.2.1/anime.min.js" integrity="sha256-XL2inqUJaslATFnHdJOi9GfQ60on8Wx1C2H8DYiN1xY=" crossorigin="anonymous"></script>
<script src="/js/comments.js"></script><script src="/js/utils.js"></script><script src="/js/motion.js"></script><script src="/js/next-boot.js"></script>

  <script src="https://cdnjs.cloudflare.com/ajax/libs/hexo-generator-searchdb/1.4.1/search.js" integrity="sha256-1kfA5uHPf65M5cphT2dvymhkuyHPQp5A53EGZOnOLmc=" crossorigin="anonymous"></script>
<script src="/js/third-party/search/local-search.js"></script>





  





</body>
</html>
