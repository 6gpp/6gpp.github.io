<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width">
<meta name="theme-color" content="#222"><meta name="generator" content="Hexo 6.0.0">

  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">



<link rel="stylesheet" href="https://cdnjs.cloudflare.com/ajax/libs/font-awesome/6.2.1/css/all.min.css" integrity="sha256-Z1K5uhUaJXA7Ll0XrZ/0JhX4lAtZFpT6jkKrEDT0drU=" crossorigin="anonymous">
  <link rel="stylesheet" href="https://cdnjs.cloudflare.com/ajax/libs/animate.css/3.1.1/animate.min.css" integrity="sha256-PR7ttpcvz8qrF57fur/yAx1qXMFJeJFiA6pSzWi0OIE=" crossorigin="anonymous">

<script class="next-config" data-name="main" type="application/json">{"hostname":"6gpp.github.io","root":"/","images":"/images","scheme":"Gemini","darkmode":false,"version":"8.14.0","exturl":false,"sidebar":{"position":"left","display":"post","padding":18,"offset":12},"copycode":{"enable":true,"style":null},"bookmark":{"enable":false,"color":"#222","save":"auto"},"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"stickytabs":false,"motion":{"enable":true,"async":false,"transition":{"menu_item":"fadeInDown","post_block":"fadeIn","post_header":"fadeInDown","post_body":"fadeInDown","coll_header":"fadeInLeft","sidebar":"fadeInUp"}},"prism":false,"i18n":{"placeholder":"搜索...","empty":"没有找到任何搜索结果：${query}","hits_time":"找到 ${hits} 个搜索结果（用时 ${time} 毫秒）","hits":"找到 ${hits} 个搜索结果"},"path":"/search.xml","localsearch":{"enable":true,"trigger":"auto","top_n_per_article":1,"unescape":false,"preload":false}}</script><script src="/js/config.js"></script>

    <meta name="description" content="作者：﹝清 ‧ 李渔﹞。   《笠翁对韵》是从前人们学习写作近体诗、词，用来熟悉对仗、用韵、组织词语的启蒙读物。作者李渔，号笠翁，因此叫《笠翁对韵》。全书分为卷一和卷二。按韵分编，包罗天文、地理、花木、鸟兽、人物、器物等的虚实应对。从单字对到双字对，三字对、五字对、七字对到十一字对，声韵协调，琅琅上口，从中得到语音、词汇、修辞的训练。从单字到多字的层层属对，读起来，如唱歌般。较之其他全用三言、四">
<meta property="og:type" content="article">
<meta property="og:title" content="蒙学十篇 -（06）笠翁对韵">
<meta property="og:url" content="https://6gpp.github.io/%E5%8F%A4%E6%96%87%E6%9D%82%E9%80%89/%E8%92%99%E5%AD%A6%E5%8D%81%E7%AF%87/%E8%92%99%E5%AD%A6%E5%8D%81%E7%AF%87_06/index.html">
<meta property="og:site_name" content="得月庵">
<meta property="og:description" content="作者：﹝清 ‧ 李渔﹞。   《笠翁对韵》是从前人们学习写作近体诗、词，用来熟悉对仗、用韵、组织词语的启蒙读物。作者李渔，号笠翁，因此叫《笠翁对韵》。全书分为卷一和卷二。按韵分编，包罗天文、地理、花木、鸟兽、人物、器物等的虚实应对。从单字对到双字对，三字对、五字对、七字对到十一字对，声韵协调，琅琅上口，从中得到语音、词汇、修辞的训练。从单字到多字的层层属对，读起来，如唱歌般。较之其他全用三言、四">
<meta property="og:locale" content="zh_CN">
<meta property="article:published_time" content="2002-06-01T16:00:00.000Z">
<meta property="article:modified_time" content="2024-05-02T22:38:29.890Z">
<meta property="article:author" content="得月庵主人">
<meta property="article:tag" content="蒙学十篇">
<meta name="twitter:card" content="summary">


<link rel="canonical" href="https://6gpp.github.io/%E5%8F%A4%E6%96%87%E6%9D%82%E9%80%89/%E8%92%99%E5%AD%A6%E5%8D%81%E7%AF%87/%E8%92%99%E5%AD%A6%E5%8D%81%E7%AF%87_06/">



<script class="next-config" data-name="page" type="application/json">{"sidebar":"","isHome":false,"isPost":true,"lang":"zh-CN","comments":true,"permalink":"https://6gpp.github.io/%E5%8F%A4%E6%96%87%E6%9D%82%E9%80%89/%E8%92%99%E5%AD%A6%E5%8D%81%E7%AF%87/%E8%92%99%E5%AD%A6%E5%8D%81%E7%AF%87_06/","path":"古文杂选/蒙学十篇/蒙学十篇_06/","title":"蒙学十篇 -（06）笠翁对韵"}</script>

<script class="next-config" data-name="calendar" type="application/json">""</script>
<title>蒙学十篇 -（06）笠翁对韵 | 得月庵</title>
  






  <script async defer data-website-id="" src=""></script>

  <script defer data-domain="" src=""></script>

  <noscript>
    <link rel="stylesheet" href="/css/noscript.css">
  </noscript>
</head>

<body itemscope itemtype="http://schema.org/WebPage" class="use-motion">
  <div class="headband"></div>

  <main class="main">
    <div class="column">
      <header class="header" itemscope itemtype="http://schema.org/WPHeader"><div class="site-brand-container">
  <div class="site-nav-toggle">
    <div class="toggle" aria-label="切换导航栏" role="button">
        <span class="toggle-line"></span>
        <span class="toggle-line"></span>
        <span class="toggle-line"></span>
    </div>
  </div>

  <div class="site-meta">

    <a href="/" class="brand" rel="start">
      <i class="logo-line"></i>
      <p class="site-title">得月庵</p>
      <i class="logo-line"></i>
    </a>
      <p class="site-subtitle" itemprop="description">万卷古今消永日，一窗昏晓送流年</p>
  </div>

  <div class="site-nav-right">
    <div class="toggle popup-trigger" aria-label="搜索" role="button">
        <i class="fa fa-search fa-fw fa-lg"></i>
    </div>
  </div>
</div>



<nav class="site-nav">
  <ul class="main-menu menu"><li class="menu-item menu-item-home"><a href="/" rel="section"><i class="fa fa-home fa-fw"></i>首页</a></li><li class="menu-item menu-item-sitemap"><a href="/links/map.html" rel="section"><i class="fa fa-sitemap fa-fw"></i>阅历</a></li><li class="menu-item menu-item-tags"><a href="/tags/" rel="section"><i class="fa fa-tags fa-fw"></i>标签</a></li><li class="menu-item menu-item-about"><a href="/about/" rel="section"><i class="fa fa-user fa-fw"></i>关于</a></li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup"><div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" maxlength="80"
           placeholder="搜索..." spellcheck="false"
           type="search" class="search-input">
  </div>
  <span class="popup-btn-close" role="button">
    <i class="fa fa-times-circle"></i>
  </span>
</div>
<div class="search-result-container no-result">
  <div class="search-result-icon">
    <i class="fa fa-spinner fa-pulse fa-5x"></i>
  </div>
</div>

    </div>
  </div>

</header>
        
  
  <aside class="sidebar">

    <div class="sidebar-inner sidebar-nav-active sidebar-toc-active">
      <ul class="sidebar-nav">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <div class="sidebar-panel-container">
        <!--noindex-->
        <div class="post-toc-wrap sidebar-panel">
            <div class="post-toc animated"><ol class="nav"><li class="nav-item nav-level-2"><a class="nav-link" href="#%E4%B8%8A%E5%8D%B7"><span class="nav-text">上卷</span></a></li><li class="nav-item nav-level-2"><a class="nav-link" href="#%E4%B8%8B%E5%8D%B7"><span class="nav-text">下卷</span></a></li></ol></div>
        </div>
        <!--/noindex-->

        <div class="site-overview-wrap sidebar-panel">
          <div class="site-author animated" itemprop="author" itemscope itemtype="http://schema.org/Person">
    <img class="site-author-image" itemprop="image" alt="得月庵主人"
      src="/images/avatar.jpg">
  <p class="site-author-name" itemprop="name">得月庵主人</p>
  <div class="site-description" itemprop="description">所有在读书中度过的日子都是美好的</div>
</div>
<div class="site-state-wrap animated">
  <nav class="site-state">
      <div class="site-state-item site-state-posts">
        <a href="/archives/">
          <span class="site-state-item-count">1234</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
          <a href="/categories/">
        <span class="site-state-item-count">8</span>
        <span class="site-state-item-name">分类</span></a>
      </div>
      <div class="site-state-item site-state-tags">
          <a href="/tags/">
        <span class="site-state-item-count">56</span>
        <span class="site-state-item-name">标签</span></a>
      </div>
  </nav>
</div>

        </div>
      </div>
    </div>

    
  </aside>


    </div>

    <div class="main-inner post posts-expand">


  


<div class="post-block">
  
  

  <article itemscope itemtype="http://schema.org/Article" class="post-content" lang="zh-CN">
    <link itemprop="mainEntityOfPage" href="https://6gpp.github.io/%E5%8F%A4%E6%96%87%E6%9D%82%E9%80%89/%E8%92%99%E5%AD%A6%E5%8D%81%E7%AF%87/%E8%92%99%E5%AD%A6%E5%8D%81%E7%AF%87_06/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="蒙学十篇 -（06）笠翁对韵 | 得月庵">
      <meta itemprop="description" content="">
    </span>
      <header class="post-header">
        <h1 class="post-title" itemprop="name headline">
          蒙学十篇 -（06）笠翁对韵
        </h1>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2002-06-02 00:00:00" itemprop="dateCreated datePublished" datetime="2002-06-02T00:00:00+08:00">2002-06-02</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E6%96%87%E6%9D%82%E9%80%89/" itemprop="url" rel="index"><span itemprop="name">古文杂选</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
        <blockquote>
<p>作者：﹝清 ‧ 李渔﹞。</p>
</blockquote>
<blockquote>
<p>《笠翁对韵》是从前人们学习写作近体诗、词，用来熟悉对仗、用韵、组织词语的启蒙读物。作者李渔，号笠翁，因此叫《笠翁对韵》。全书分为卷一和卷二。按韵分编，包罗天文、地理、花木、鸟兽、人物、器物等的虚实应对。从单字对到双字对，三字对、五字对、七字对到十一字对，声韵协调，琅琅上口，从中得到语音、词汇、修辞的训练。从单字到多字的层层属对，读起来，如唱歌般。较之其他全用三言、四言句式更见韵味。</p>
</blockquote>
<span id="more"></span>

<hr>

<h2 id="上卷"><a href="#上卷" class="headerlink" title="上卷"></a>上卷</h2><p><center><font color="teal" size="+1">一东</font></center></p>

<p>　　天对地，雨对风。大陆对长空。山花对海树，赤日对苍穹。雷隐隐，雾蒙蒙。日下对天中。风高秋月白，雨霁晚霞红。牛女二星河左右，参商两曜斗西东。十月塞边，飒飒寒霜惊戍旅；三冬江上，漫漫朔雪冷渔翁。</p>
<p>　　河对汉，绿对红。雨伯对雷公。烟楼对雪洞，月殿对天宫。云叆叇，日曈曚。腊屐对渔篷。过天星似箭，吐魄月如弓。驿旅客逢梅子雨，池亭人挹藕花风。茅店村前，皓月坠林鸡唱韵；板桥路上，青霜锁道马行踪。</p>
<p>　　山对海，华对嵩。四岳对三公。宫花对禁柳，塞雁对江龙。清暑殿，广寒宫。拾翠对题红。庄周梦化蝶，吕望兆飞熊。北牖当风停夏扇，南帘曝日省冬烘。鹤舞楼头，玉笛弄残仙子月；凤翔台上，紫箫吹断美人风。</p>
<p><center><font color="teal" size="+1">二冬</font></center></p>

<p>　　晨对午，夏对冬。下晌对高舂。青春对白昼，古柏对苍松。垂钓客，荷锄翁。仙鹤对神龙。凤冠珠闪烁，螭带玉玲珑。三元及第才千顷，一品当朝禄万钟。花萼楼间，仙李盘根调国脉；沉香亭畔，娇杨擅宠起边风。</p>
<p>　　清对淡，薄对浓。暮鼓对晨钟。山茶对石菊，烟锁对云封。金菡萏，玉芙蓉。绿绮对青锋。早汤先宿酒，晚食继朝饔。唐库金钱能化蝶，延津宝剑会成龙。巫峡浪传，云雨荒唐神女庙；岱宗遥望，儿孙罗列丈人峰。</p>
<p>　　繁对简，叠对重。意懒对心慵。仙翁对释伴，道范对儒宗。花灼灼，草茸茸。浪蝶对狂蜂。数竿君子竹，五树大夫松。高皇灭项凭三杰，虞帝承尧殛四凶。内苑佳人，满地风光愁不尽；边关过客，连天烟草憾无穷。</p>
<p><center><font color="teal" size="+1">三江</font></center></p>

<p>　　奇对偶，只对双。大海对长江。金盘对玉盏，宝烛对银釭。朱漆槛，碧纱窗。舞调对歌腔。兴汉推马武，谏夏著龙逄。四收列国群王服，三筑高城众敌降。跨凤登台，潇洒仙姬秦弄玉；斩蛇当道，英雄天子汉刘邦。</p>
<p>　　颜对貌，像对庞。步辇对徒杠。停针对搁笔，意懒对心降。灯闪闪，月幢幢。揽辔对飞艎。柳堤驰骏马，花院吠村尨。酒晕微酡琼杏颊，香尘浅印玉莲双。诗写丹枫，韩女幽怀流御水；泪弹斑竹，舜妃遗恨积湘江。</p>
<p><center><font color="teal" size="+1">四支</font></center></p>

<p>　　泉对石，干对枝。吹竹对弹丝。山亭对水榭，鹦鹉对鸬鹚。五色笔，十香词。泼墨对传卮。神奇韩干画，雄浑李陵诗。几处花街新夺锦，有人香径淡凝脂。万里烽烟，战士边头争保塞；一犁膏雨，农夫村外尽乘时。</p>
<p>　　菹对醢，赋对诗。点漆对描脂。瑶簪对珠履，剑客对琴师。沽酒价，买山赀。国色对仙姿。晚霞明似锦，春雨细如丝。柳绊长堤千万树，花横野寺两三枝。紫盖黄旗，天象预占江左地；青袍白马，童谣终应寿阳儿。</p>
<p>　　箴对赞，缶对卮。萤焰对蚕丝。轻裾对长袖，瑞草对灵芝。流涕策，断肠诗。喉舌对腰肢。云中熊虎将，天上凤麟儿。禹庙千年垂橘柚，尧阶三尺覆茅茨。湘竹含烟，腰下轻纱笼玳瑁；海棠经雨，脸边清泪湿胭脂。</p>
<p>　　争对让，望对思。野葛对山栀。仙风对道骨，天造对人为。专诸剑，博浪椎。经纬对干支。位尊民物主，德重帝王师。望切不妨人去远，心忙无奈马行迟。金屋闭来，赋乞茂陵题柱笔；玉楼成后，记须昌谷负囊词。</p>
<p><center><font color="teal" size="+1">五微</font></center></p>

<p>　　贤对圣，是对非。觉奥对参微。鱼书对雁字，草舍对柴扉。鸡晓唱，雉朝飞。红瘦对绿肥。举杯邀月饮，骑马踏花归。黄盖能成赤壁捷，陈平善解白登危。太白书堂，瀑泉垂地三千尺；孔明祠庙，老柏参天四十围。</p>
<p>　　戈对甲，幄对帏。荡荡对巍巍。严滩对邵圃，靖菊对夷薇。占鸿渐，采凤飞。虎榜对鸾旗。心中罗锦绣，口内吐珠玑。宽宏豁达高皇量，叱咤喑哑霸主威。灭项兴刘，狡兔尽时走狗死；连吴拒魏，貔貅屯处卧龙归。</p>
<p>　　衰对盛，密对稀。祭服对朝衣。鸡窗对雁塔，秋榜对春闱。乌衣巷，燕子矶。久别对初归。天姿真窈窕，圣德实光辉。蟠桃绛阙来金母，岭荔红尘进玉妃。灞上军营，亚父愤心撞玉斗；长安酒市，谪仙狂兴典银龟。</p>
<p><center><font color="teal" size="+1">六鱼</font></center></p>

<p>　　羹对饭，柳对榆。短袖对长裾。鸡冠对凤尾，芍药对芙蕖。周有若，汉相如。王屋对匡庐。月明山寺远，风细水亭虚。壮士腰间三尺剑，男儿腹内五车书。疏影暗香，和靖孤山梅蕊放；轻阴清昼，渊明旧宅柳条舒。</p>
<p>　　吾对汝，尔对余。选授对升除。书箱对药柜，耒耜对耰锄。参虽鲁，回不愚。阀阅对阎闾。诸侯千乘国，命妇七香车。穿云采药闻仙犬，踏雪寻梅策蹇驴。玉兔金乌，二气精灵为日月；洛龟河马，五行生克在图书。</p>
<p>　　欹对正，密对疏。囊橐对苞苴。罗浮对壶峤，水曲对山纡。骖鹤驾，侍鸾舆。桀溺对长沮。搏虎卞庄子，当熊冯婕妤。南阳高士吟梁妇，西蜀才人赋子虚。三径风光，白石黄花供杖履；五湖烟景，青山绿水在樵渔。</p>
<p><center><font color="teal" size="+1">七虞</font></center></p>

<p>　　红对白，有对无。布谷对提壶。毛锥对羽扇，天阙对皇都。谢蝴蝶，郑鹧鸪。蹈海对归湖。花肥春雨润，竹瘦晚风疏。麦饭豆糜终创汉，莼羹胪脍竟归吴。琴调轻弹，杨柳月中潜去听；酒旗斜挂，杏花村里共来沽。</p>
<p>　　罗对绮，茗对蔬。柏秀对松枯。中元对上巳，返璧对还珠。云梦泽，洞庭湖。玉烛对冰壶。苍头犀角带，绿鬓象牙梳。松阴白鹤声相应，镜里青鸾影不孤。竹户半开，对牖未知人在否？柴关深闭，停车还有客来无？</p>
<p>　　宾对主，婢对奴。宝鸭对金凫。升堂对入室，鼓瑟对投壶。觇合璧，颂联珠。提瓮对当垆。仰高红日近，望远白云孤。歆向秘书窥二酉，机云芳誉动三吴。祖饯三杯，老去常斟花下酒；荒田五亩，归来独荷月中锄。</p>
<p>　　君对父，魏对吴。北岳对西湖。菜蔬对茶荈，苣藤对菖蒲。梅花数，竹叶符。廷议对山呼。两都班固赋，八阵孔明图。田庆紫荆堂下茂，王裒青柏墓前枯。出塞中郎，羝有乳时归汉室；质秦太子，马生角日返燕都。</p>
<p><center><font color="teal" size="+1">八齐</font></center></p>

<p>　　鸾对凤，犬对鸡。塞北对关西。长生对益智，老幼对旄倪。颁竹策，剪桐圭。剥枣对蒸梨。绵腰如弱柳，嫩手似柔荑。狡兔能穿三穴隐，鹪鹩权借一枝栖。甪里先生，策杖垂绅扶少主；於陵仲子，辟纑织履赖贤妻。</p>
<p>　　鸣对吠，泛对栖。燕语对莺啼。珊瑚对玛瑙，琥珀对玻璃。绛县老，伯州犁。测蠡对燃犀。榆槐堪作荫，桃李自成蹊。投巫救女西门豹，赁浣逢妻百里奚。阙里门墙，陋巷规模原不陋；隋堤基址，迷楼踪迹亦全迷。</p>
<p>　　越对赵，楚对齐。柳岸对桃蹊。纱窗对绣户，画阁对香闺。修月斧，上天梯。螮蝀对虹霓。行乐游春圃，工谀病夏畦。李广不封空射虎，魏明得立为存麑。按辔徐行，细柳功成劳主敬；闻声稍卧，临泾名震止儿啼。</p>
<p><center><font color="teal" size="+1">九佳</font></center></p>

<p>　　门对户，陌对街。枝叶对根荄。斗鸡对挥麈，凤髻对鸾钗。登楚岫，渡秦淮。子犯对夫差。石鼎龙头缩，银筝雁翅排。百年诗礼延余庆，万里风云入壮怀。莫辨名伦，死矣野哉悲季路；不由径窦，生乎愚也有高柴。</p>
<p>　　冠对履，袜对鞋。海角对天涯。鸡人对虎旅，六市对三街。陈俎豆，戏堆埋。皎皎对皑皑。贤相聚东阁，良朋集小斋。梦里山川书越绝，枕边风月记齐谐。三径萧疏，彭泽高风怡五柳；六朝华贵，琅琊佳气种三槐。</p>
<p>　　勤对俭，巧对乖。水榭对山斋。冰桃对雪藕，漏箭对更牌。寒翠袖，贵金钗。慷慨对诙谐。竹径风声籁，花溪月影筛。携囊佳韵随时贮，荷锄沉酣到处埋。江海孤踪，云浪风涛惊旅梦；乡关万里，烟峦云树切归怀。</p>
<p>　　杞对梓，桧对楷。水泊对山崖。舞裙对歌袖，玉陛对瑶阶。风入袂，月盈怀。虎兕对狼豺。马融堂上帐，羊侃水中斋。北面黉宫宜拾芥，东巡岱畤定燔柴。锦缆春江，横笛洞箫通碧落；华灯夜月，遗簪堕翠遍香街。</p>
<p><center><font color="teal" size="+1">十灰</font></center></p>

<p>　　春对夏，喜对哀。大手对长才。风清对月朗，地阔对天开。游阆苑，醉蓬莱。七政对三台。青龙壶老杖，白燕玉人钗。香风十里望仙阁，明月一天思子台。玉橘冰桃，王母几因求道降；莲舟藜杖，真人原为读书来。</p>
<p>　　朝对暮，去对来。庶矣对康哉。马肝对鸡肋，杏眼对桃腮。佳兴适，好怀开。朔雪对春雷。云移鳷鹊观，日晒凤凰台。河边淑气迎芳草，林下轻风待落梅。柳媚花明，燕语莺声浑是笑；松号柏舞，猿啼鹤唳总成哀。</p>
<p>　　忠对信，博对赅。忖度对疑猜。香消对烛暗，鹊喜对蛩哀。金花报，玉镜台。倒斝对衔杯。岩巅横老树，石磴覆苍苔。雪满山中高士卧，月明林下美人来。绿柳沿堤，皆因苏子来时种；碧桃满观，尽是刘郎去后栽。</p>
<p><center><font color="teal" size="+1">十一真</font></center></p>

<p>　　莲对菊，凤对麟。浊富对清贫。渔庄对佛舍，松盖对花茵。萝月叟，葛天民。国宝对家珍。草迎金埒马，花醉玉楼人。巢燕三春尝唤友，塞鸿八月始来宾。古往今来，谁见泰山曾作砺；天长地久，人传沧海几扬尘。</p>
<p>　　兄对弟，吏对民。父子对君臣。勾丁对甫甲，赴卯对同寅。折桂客，簪花人。四皓对三仁。王乔云外舄，郭泰雨中巾。人交好友来三益，士有贤妻备五伦。文教南宣，武帝平蛮开百越；义旗西指，韩侯扶汉卷三秦。</p>
<p>　　申对午，侃对訚。阿魏对茵陈。楚兰对湘芷，碧柳对青筠。花馥馥，草蓁蓁。粉颈对朱唇。曹公奸似鬼，尧帝智如神。南阮才郎羞北富，东邻丑女效西颦。色艳北堂，草号忘忧忧甚事；香浓南国，花名含笑笑何人。</p>
<p><center><font color="teal" size="+1">十二文</font></center></p>

<p>　　忧对喜，戚对欣。二典对三坟。佛经对仙语，夏耨对春耘。烹早韭，剪春芹。暮雨对朝云。竹间斜白接，花下醉红裙。掌握灵符五岳箓，腰悬宝剑七星纹。金锁未开，上相趋听宫漏水；珠帘半卷，群僚仰对御炉熏。</p>
<p>　　词对赋，懒对勤。类聚对群分。鸾箫对凤笛，带草对香芸。燕许笔，韩柳文。旧话对新闻。赫赫周南仲，翩翩晋右军。六国说成苏子贵，两京收复郭公勋。汉阙陈书，侃侃忠言推贾谊；唐廷对策，岩岩直谏有刘羵。</p>
<p>　　言对笑，绩对勋。鹿豕对羊羵。星冠对月扇，把袂对书裙。汤事葛，说兴殷。萝月对松云。西池青鸟使，北塞黑鸦军。文武成康为一代，魏吴蜀汉定三分。桂苑秋宵，明月三杯邀曲客；松亭夏日，薰风一曲奏桐君。</p>
<p><center><font color="teal" size="+1">十三元</font></center></p>

<p>　　卑对长，季对昆。永巷对长门。山亭对水阁，旅舍对军屯。扬子渡，谢公墩。德重对年尊。承乾对出震，叠坎对重坤。志士报君思犬马，仁王养老察鸡豚。远水平沙，有客泛舟桃叶渡；斜风细雨，何人携榼杏花村。<br>　　君对相，祖对孙。夕照对朝暾。兰台对桂殿，海岛对山村。碑堕泪，赋招魂。报怨对怀恩。陵埋金吐气，田种玉生根。相府珠帘垂白昼，边城画角对黄昏。枫叶半山，秋去烟霞堪倚杖；梨花满地，夜来风雨不开门。</p>
<p><center><font color="teal" size="+1">十四寒</font></center></p>

<p>　　家对国，治对安。地主对天官。坎男对离女，周诰对殷盘。三三暖，九九寒。杜撰对包弹。古壁蛩声匝，闲亭鹤影单。燕出帘边春寂寂，莺闻枕上漏珊珊。池柳烟飘，日夕郎归青琐闼；砌花雨过，月明人倚玉栏杆。</p>
<p>　　肥对瘦，窄对宽。黄犬对青鸾。指环对腰带，洗钵对投竿。诛佞剑，进贤冠。画栋对雕栏。双垂白玉箸，九转紫金丹。陕右棠高怀召伯，河南花满忆潘安。陌上芳春，弱柳当风披彩线；池中清晓，碧荷承露捧珠盘。</p>
<p>　　行对卧，听对看。鹿洞对鱼滩。蛟腾对豹变，虎踞对龙蟠。风凛凛，雪漫漫。手辣对心酸。莺莺对燕燕，小小对端端。蓝水远从千涧落，玉山高并两峰寒。至圣不凡，嬉戏六龄陈俎豆；老莱大孝，承欢七秩舞斑襕。</p>
<p><center><font color="teal" size="+1">十五删</font></center></p>

<p>　　林对坞，岭对峦。昼永对春闲。谋深对望重，任大对投艰。裾袅袅，佩珊珊。守塞对当关。密云千里合，新月一钩弯。叔宝君臣皆纵逸，重华父母是嚚顽。名动帝畿，西蜀三苏来日下；壮游京洛，东吴二陆起云间。</p>
<p>　　骄对傲，吝对悭。讨逆对平蛮。忠肝对义胆，雾鬓对云鬟。埋笔冢，烂柯山。月貌对天颜。龙潜终得跃，鸟倦亦知还。陇树飞来鹦鹉绿，湘筠密处鹧鸪斑。秋露横江，苏子月明游赤壁；冻云迷岭，韩公雪拥过蓝关。</p>
<hr>

<h2 id="下卷"><a href="#下卷" class="headerlink" title="下卷"></a>下卷</h2><p><center><font color="teal" size="+1">一先</font></center></p>

<p>　　寒对暑，日对年。蹴踘对秋千。丹山对碧水，淡雨对轻烟。歌宛转，貌婵娟。雪赋对云笺。荒芦栖宿雁，疏柳噪秋蝉。洗耳尚逢高士笑，折腰肯受小儿怜。郭泰泛舟，折角半垂梅子雨；山涛骑马，接篱倒着杏花天。</p>
<p>　　轻对重，脆对坚。碧玉对青钱。郊寒对岛瘦，酒圣对诗仙。依玉树，步金莲。凿井对耕田。杜甫清宵立，边韶白昼眠。豪饮客吞杯底月，酣游人醉水中天。斗草青郊，几行宝马嘶金勒；看花紫陌，千里香车拥翠钿。</p>
<p>　　吟对咏，授对传。乐矣对凄然。风鹏对雪雁，董杏对周莲。春九十，岁三千。钟鼓对管弦。入山逢宰相，无事即神仙。霞染武陵桃淡淡，烟荒隋堤柳绵绵。七碗月团，啜罢清风生腋下；三杯云液，饮余红雨晕腮边。</p>
<p>　　中对外，后对先。树下对花前。玉树对金屋，叠嶂对平川。孙子策，祖生鞭。盛席对华筵。醉解知茶力，愁消识酒权。彩剪芰荷开冻沼，锦妆凫雁泛温泉。帝女衔石，海中遗魄为精卫；蜀王叫月，枝上游魂化杜鹃。</p>
<p><center><font color="teal" size="+1">二萧</font></center></p>

<p>　　琴对笛，釜对瓢。水怪对花妖。秋声对春色，白缣对红绡。臣五代，事三朝。斗柄对弓腰。醉客歌金缕，佳人品玉箫。风定落花闲不扫，霜余残叶湿难烧。千载兴周，尚父一竿投渭水；百年霸越，钱王万弩射江潮。</p>
<p>　　荣对悴，夕对朝。露地对云霄。商彝对周鼎，殷濩对虞韶。樊素口，小蛮腰。六诏对三苗。朝天车奕奕，出塞马萧萧。公子幽兰重泛舸，王孙芳草正联镳。潘岳高怀，曾向秋天吟蟋蟀；王维清兴，尝于雪夜画芭蕉。</p>
<p>　　耕对读，牧对樵。琥珀对琼瑶。兔毫对鸿爪，桂棹对兰桡。鱼潜藻，鹿藏蕉。水远对山遥。湘灵能鼓瑟，嬴女解吹箫。雪点寒梅横小院，风吹弱柳覆平桥。月牖通宵，绛蜡罢时光不减；风帘当昼，雕盘停后篆难消。</p>
<p><center><font color="teal" size="+1">三肴</font></center></p>

<p>　　诗对礼，卦对爻。燕引对莺调。晨钟对暮鼓，野蔌对山肴。雉方乳，鹊始巢。猛虎对神獒。疏星浮荇叶，皓月上松梢。为邦自古推瑚琏，从政于今愧斗筲。管鲍相知，能交忘形胶漆友；蔺廉有隙，终对刎颈死生交。</p>
<p>　　歌对舞，笑对嘲。耳语对神交。焉乌对亥豕，獭髓对鸾胶。宜久敬，莫轻抛。一气对同胞。祭遵甘布被，张禄念绨袍。花径风来逢客访，柴扉月到有僧敲。夜雨园中，一颗不雕王子柰；秋风江上，三重曾卷杜公茅。</p>
<p>　　衙对舍，廪对庖。玉磬对金铙。竹林对梅岭，起凤对腾蛟。鲛绡帐，兽锦袍。露果对风梢。扬州输橘柚，荆土贡菁茅。断蛇埋地称孙叔，渡蚁编桥识宋郊。好梦难成，蛩响阶前偏唧唧；良明远至，鸡声窗外正嘐嘐。</p>
<p><center><font color="teal" size="+1">四豪</font></center></p>

<p>　　茭对茨，荻对蒿。山麓对江皋。莺簧对蝶板，麦浪对松涛。骐骥足，凤凰毛。美誉对嘉褒。文人窥蠹简，学士书兔毫。马援南征载薏苡，张骞西使进葡萄。辩口悬河，万语千言常亹亹；词源倒峡，连篇累牍自滔滔。</p>
<p>　　梅对杏，李对桃。棫朴对旌旄。酒仙对诗史，德泽对恩膏。悬一榻，梦三刀。拙逸对贵劳。玉堂花烛绕，金殿月轮高。孤山看鹤盘云下，蜀道闻猿向月号。万事从人，有花有酒应自乐；百年皆客，一丘一壑尽吾豪。</p>
<p>　　台对省，署对曹。分袂对同胞。鸣琴对击剑，返辙对回艚。良借箸，操捉刀。香茗对醇醪。涓泉归海大，寸壤积山高。石室客来煎雀舌，画堂宾至饮羊羔。被谪贾生，湘水凄凉吟《鵩鸟》；遭谗屈子，江潭憔悴著离骚。</p>
<p><center><font color="teal" size="+1">五歌</font></center></p>

<p>　　微对巨，少对多。直干对平柯。蜂媒对蝶使，雨笠对烟蓑。眉淡扫，面微酡。妙舞对清歌。轻衫裁夏葛，薄袂剪春罗。将相兼行唐李靖，霸王杂用汉萧何。月本阴精，岂有羿妻曾窃药；星为夜宿，浪传织女漫投梭。</p>
<p>　　慈对善，虐对苛。缥缈对婆娑。长杨对细柳，嫩蕊对寒莎。追风马，挽日戈。玉液对金波。紫诏衔丹凤，黄庭换白鹅。画角江城梅作调，兰舟野渡竹为歌。门外雪飞，错认空中飘柳絮；岩边瀑响，误疑天半落银河。</p>
<p>　　松对竹，荇对荷。薜荔对藤萝。梯云对步月，樵唱对渔歌。升鼎雉，听经鹅。北海对东坡。吴郎哀废宅，邵子乐行窝。丽水良金皆入冶，昆山美玉总须磨。雨过皇州，琉璃色灿华清瓦；风来帝苑，荷芰香飘太液波。</p>
<p>　　笼对槛，巢对窝。及第对登科。冰清对玉润，地利对人和。韩擒虎，荣驾鹅。青女对素娥。破头朱泚笏，折齿谢鲲梭。留客酒杯应恨少，动人诗句不须多。绿野凝烟，但听村前双牧笛；沧江积雪，惟看滩上一渔蓑。</p>
<p><center><font color="teal" size="+1">六麻</font></center></p>

<p>　　清对浊，美对嘉。鄙吝对矜夸。花须对柳眼，屋角对檐牙。志和宅，博望槎。秋实对春华。乾炉烹白雪，坤鼎炼丹砂。深宵望冷沙场月，绝塞听残野戍笳。满院松风，钟声隐隐为僧舍；半窗花月，锡影依依是道家。</p>
<p>　　雷对电，雾对霞。蚁阙对蜂衙。寄梅对怀橘，酿酒对烹茶。宜男草，益母花。杨柳对蒹葭。班姬辞帝辇，蔡琰泣胡笳。舞榭歌楼千万户，竹篱茅舍两三家。珊枕半床，月明时梦飞塞外；银筝一曲，花落处人在天涯。</p>
<p>　　圆对缺，正对斜。笑语对咨嗟。沈腰对潘鬓，孟笋对卢茶。百舌鸟，两头蛇。帝里对仙家。尧仁敷率土，舜德被流沙。桥上授书曾纳履，壁间题句已笼纱。远塞迢迢，露碛风沙何可极；长沙渺渺，雪涛烟浪信无涯。</p>
<p>　　疏对密，朴对华。义鹘对慈鸦。鹅群对雁阵，白苎对黄麻。读三到，吟八叉。肃静对喧哗。围棋兼把钓，沉李并浮瓜。羽客片时能煮石，狐禅千劫似蒸沙。党尉粗豪，金帐笼香斟美酒；陶生清逸，银铛融雪啜团茶。</p>
<p><center><font color="teal" size="+1">七阳</font></center></p>

<p>　　台对阁，沼对塘。朝雨对夕阳。游人对隐士，谢女对秋娘。三寸舌，九回肠。玉液对琼浆。秦皇照胆镜，徐肇返魂香。青萍夜啸芙蓉匣，黄卷时摊薜荔床。元亨利贞，天地一机成化育；仁义礼智，圣贤千古立纲常。</p>
<p>　　红对白，绿对黄。昼永对更长。龙飞对凤舞，锦缆对牙樯。云弁使，雪衣娘。故国对他乡。雄文能徙鳄，艳曲为求凰。九日高峰惊落帽，暮春曲水喜流觞。僧占名山，云绕双林藏古殿；客栖胜地，风飘落叶响空廊。</p>
<p>　　衰对壮，弱对强。艳饰对新妆。御龙对司马，破竹对穿杨。读班马，识求羊。水色对山光。仙棋藏绿橘，客枕梦黄梁。池草入诗因有梦，海棠带恨为无香。风起画堂，帘箔影翻青荇沼；月斜金井，辘轳声度碧梧墙。</p>
<p>　　臣对子，帝对王。日月对风霜。乌台对紫府，蔀屋对岩廊。香山社，昼锦堂。雪牖对云房。芬椒涂内壁，文杏饰高梁。贫女幸分东壁影，幽人高卧北窗凉。绣阁探春，丽日半笼青镜色；水亭醉夏，薰风常透碧筒香。</p>
<p><center><font color="teal" size="+1">八庚</font></center></p>

<p>　　形对貌，色对声。夏邑对周京。江云对渭树，玉磬对银筝。人老老，我卿卿。晓燕对春莺。玄霜舂玉杵，白露贮金茎。贾客君山秋弄笛，仙人缑岭夜吹笙。帝业独兴，尽道汉高能用将；父书空读，谁言赵括善知兵。</p>
<p>　　功对业，性对情。月上对云行。乘龙对附骥，阆苑对蓬瀛。春秋笔，月旦评。东作对西成。隋珠光照乘，和璧价连城。三箭三人唐将勇，一琴一鹤赵公清。汉帝求贤，诏访严滩逢故旧；宋廷优老，年尊洛社重耆英。</p>
<p>　　昏对旦，晦对明。久雨对新晴。蓼湾对花港，竹友对梅兄。黄石叟，丹丘生。犬吠对鸡鸣。暮山云外断，新水月中平。半榻清风宜午梦，一犁好雨趁春耕。王旦登庸，误我十年迟作相；刘羵下第，愧他多士早成名。</p>
<p><center><font color="teal" size="+1">九青</font></center></p>

<p>　　庚对甲，巳对丁。魏阙对彤庭。梅妻对鹤子，珠箔对银屏。鸳浴沼，鹭飞汀。鸿雁对鹡（鴒）。人间寿者相，天上老人星。八月好修攀桂斧，三春须系护花铃。江阁秋登，一水净连天际碧；石栏晓倚，群山秀向雨余青。</p>
<p>　　危对乱，泰对宁。纳陛对趋庭。金盘对玉箸，泛梗对浮萍。群玉圃，众芳亭。旧典对新型。骑牛闲读史，牧豕自横经。秋首田中禾颖重，春余园内菜花馨。旅次凄凉，塞月江风皆惨淡；筵前欢笑，燕歌赵舞独娉婷。</p>
<p><center><font color="teal" size="+1">十蒸</font></center></p>

<p>　　蘋对蓼，芡对菱。雁弋对鱼罾。齐纨对鲁缟，蜀锦对吴绫。星渐没，日初升。九聘对三征。萧何曾作吏，贾岛昔为僧。贤人视履循规矩，大斧挥斤按准绳。野渡春风，人喜乘潮移酒舫；江天暮雨，客愁隔岸对渔灯。</p>
<p>　　谈对吐，谓对称。冉闵对颜曾。侯嬴对伯嚭，祖逖对孙登。抛白纻，宴红绫。胜友对良朋。争名如逐鹿，谋利似趋蝇。仁杰姨惭周不仕，王陵母识汉方兴。句写穷愁，浣花寄迹传工部；诗吟变乱，凝碧伤心叹右丞。</p>
<p><center><font color="teal" size="+1">十一尤</font></center></p>

<p>　　荣对辱，喜对忧。缱绻对绸缪。吴娃对越女，野马对沙鸥。茶解渴，酒消愁。白眼对苍头。马迁修史记，孔子作春秋。莘野耕夫闲举耜，磻溪渔父晚垂钩。龙马游河，羲圣因图而画卦；神龟出洛，禹王取法以明畴。</p>
<p>　　冠对履，舄对裘。院小对庭幽。面墙对膝地，错智对良筹。孤嶂耸，大江流。芳泽对园丘。花潭来越唱，柳屿起吴讴。莺懒燕忙三月雨，蛩摧蝉退一天秋。钟子听琴，荒径入林山寂寂；谪仙捉月，洪涛接岸水悠悠。</p>
<p>　　鱼对鸟，鸽对鸠。翠馆对红楼。七贤对三友，爱日对悲秋。虎类狗，蚁如牛。列辟对诸侯。陈唱临春乐，隋歌清夜游。空中事业麒麟阁，地下文章鹦鹉洲。旷野平原，猎士马蹄轻似箭；斜风细雨，牧童牛背稳如舟。</p>
<p><center><font color="teal" size="+1">十二侵</font></center></p>

<p>　　歌对曲，啸对吟。往古对来今。山头对水面，远浦对遥岑。勤三上，惜寸阴。茂树对平林。卞和三献玉，杨震四知金。青皇风暖催芳草，白帝城高急暮砧。绣虎雕龙，才子窗前挥彩笔；描鸾刺凤，佳人帘下度金针。</p>
<p>　　登对眺，涉对临。瑞雪对甘霖。主欢对民乐，交浅对言深。耻三战，乐七擒。顾曲对知音。大车行槛槛，驷马聚骎骎。紫电青虹腾剑气，高山流水识琴心。屈子怀君，极浦吟风悲泽畔；王郎忆友，扁舟卧雪访山阴。</p>
<p><center><font color="teal" size="+1">十三覃</font></center></p>

<p>　　宫对阙，座对龛。水北对天南。蜃楼对蚁郡，伟论对高谈。遴杞梓，树楩楠。得一对函三。八宝珊瑚枕，双珠玳瑁簪。萧王待士心惟赤，卢相欺君面独蓝。贾岛诗狂，手拟敲门行处想；张颠草圣，头能濡墨写时酣。</p>
<p>　　闻对见，解对谙。三橘对双柑。黄童对白叟，静女对奇男。秋七七，径三三。海色对山岚。鸾声何哕哕，虎视正眈眈。仪封疆吏知尼父，函谷关人识老聃。江相归池，止水自盟真是止；吴公作宰，贪泉虽饮亦何贪。</p>
<p><center><font color="teal" size="+1">十四盐</font></center></p>

<p>　　宽对猛，冷对炎。清直对尊严。云头对雨脚，鹤发对龙髯。风台谏，肃堂廉。保泰对鸣谦。五湖归范蠡，三径隐陶潜。一剑成功堪佩印，百钱满卦便垂帘。浊酒停杯，容我半酣愁际饮；好花傍座，看他微笑悟时拈。</p>
<p>　　连对断，减对添。淡泊对安恬。回头对极目，水底对山尖。腰袅袅，手纤纤。凤卜对鸾占。开田多种粟，煮海尽成盐。居同九世张公艺，恩给千人范仲淹。箫弄凤来，秦女有缘能跨羽；鼎成龙去，轩臣无计得攀髯。</p>
<p>　　人对己，爱对嫌。举止对观瞻。四知对三语，义正对辞严。勤雪案，课风檐。漏箭对书笺。文繁归獭祭，体艳别香奁。昨夜题梅更一字，早春来燕卷重帘。诗以史名，愁里悲歌怀杜甫；笔经人索，梦中显晦老江淹。</p>
<p><center><font color="teal" size="+1">十五咸</font></center></p>

<p>　　栽对植，薙对芟。二伯对三监。朝臣对国老，职事对官衔。鹿麌麌，兔毚毚。启牍对开缄。绿杨莺睍睆，红杏燕呢喃。半篱白酒娱陶令，一枕黄粱度吕岩。九夏炎飙，长日风亭留客骑；三冬寒冽，漫天雪浪驻征帆。</p>
<p>　　梧对竹，柏对杉。夏濩对韶咸。涧瀍对溱洧，巩洛对崤函。藏书洞，避诏岩。脱俗对超凡。贤人羞献媚，正士嫉工谗。霸越谋臣推少伯，佐唐藩将重浑瑊。邺下狂生，羯鼓三挝羞锦袄；江州司马，琵琶一曲湿青衫。</p>
<p>　　袍对笏，履对衫。匹马对孤帆。琢磨对雕镂，刻划对镌镵。星北拱，日西衔。卮漏对鼎馋。江边生桂若，海外树都咸。但得恢恢存利刃，何须咄咄达空函。彩凤知音，乐典后夔须九奏；金人守口，圣如尼父亦三缄。</p>
<hr>

<p><center><font color="teal" size="+1">End</font></center></p>

<hr>
    </div>

    
    
    

    <footer class="post-footer">
          <div class="post-tags">
              <a href="/tags/%E8%92%99%E5%AD%A6%E5%8D%81%E7%AF%87/" rel="tag"># 蒙学十篇</a>
          </div>

        

          <div class="post-nav">
            <div class="post-nav-item">
                <a href="/%E5%8F%A4%E6%96%87%E6%9D%82%E9%80%89/%E8%92%99%E5%AD%A6%E5%8D%81%E7%AF%87/%E8%92%99%E5%AD%A6%E5%8D%81%E7%AF%87_05/" rel="prev" title="蒙学十篇 -（05）弟子规">
                  <i class="fa fa-chevron-left"></i> 蒙学十篇 -（05）弟子规
                </a>
            </div>
            <div class="post-nav-item">
                <a href="/%E5%8F%A4%E6%96%87%E6%9D%82%E9%80%89/%E8%92%99%E5%AD%A6%E5%8D%81%E7%AF%87/%E8%92%99%E5%AD%A6%E5%8D%81%E7%AF%87_07/" rel="next" title="蒙学十篇 -（07）声律启蒙">
                  蒙学十篇 -（07）声律启蒙 <i class="fa fa-chevron-right"></i>
                </a>
            </div>
          </div>
    </footer>
  </article>
</div>






</div>
  </main>

  <footer class="footer">
    <div class="footer-inner">


<div class="copyright">
  &copy; 
  <span itemprop="copyrightYear">2024</span>
  <span class="with-love">
    <i class="fa fa-heart"></i>
  </span>
  <span class="author" itemprop="copyrightHolder">得月庵主人</span>
</div>

    </div>
  </footer>

  
  <div class="back-to-top" role="button" aria-label="返回顶部">
    <i class="fa fa-arrow-up fa-lg"></i>
    <span>0%</span>
  </div>

<noscript>
  <div class="noscript-warning">Theme NexT works best with JavaScript enabled</div>
</noscript>


  
  <script src="https://cdnjs.cloudflare.com/ajax/libs/animejs/3.2.1/anime.min.js" integrity="sha256-XL2inqUJaslATFnHdJOi9GfQ60on8Wx1C2H8DYiN1xY=" crossorigin="anonymous"></script>
<script src="/js/comments.js"></script><script src="/js/utils.js"></script><script src="/js/motion.js"></script><script src="/js/next-boot.js"></script>

  <script src="https://cdnjs.cloudflare.com/ajax/libs/hexo-generator-searchdb/1.4.1/search.js" integrity="sha256-1kfA5uHPf65M5cphT2dvymhkuyHPQp5A53EGZOnOLmc=" crossorigin="anonymous"></script>
<script src="/js/third-party/search/local-search.js"></script>





  





</body>
</html>
