<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width">
<meta name="theme-color" content="#222"><meta name="generator" content="Hexo 6.0.0">

  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">



<link rel="stylesheet" href="https://cdnjs.cloudflare.com/ajax/libs/font-awesome/6.2.1/css/all.min.css" integrity="sha256-Z1K5uhUaJXA7Ll0XrZ/0JhX4lAtZFpT6jkKrEDT0drU=" crossorigin="anonymous">
  <link rel="stylesheet" href="https://cdnjs.cloudflare.com/ajax/libs/animate.css/3.1.1/animate.min.css" integrity="sha256-PR7ttpcvz8qrF57fur/yAx1qXMFJeJFiA6pSzWi0OIE=" crossorigin="anonymous">

<script class="next-config" data-name="main" type="application/json">{"hostname":"6gpp.github.io","root":"/","images":"/images","scheme":"Gemini","darkmode":false,"version":"8.14.0","exturl":false,"sidebar":{"position":"left","display":"post","padding":18,"offset":12},"copycode":{"enable":true,"style":null},"bookmark":{"enable":false,"color":"#222","save":"auto"},"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"stickytabs":false,"motion":{"enable":true,"async":false,"transition":{"menu_item":"fadeInDown","post_block":"fadeIn","post_header":"fadeInDown","post_body":"fadeInDown","coll_header":"fadeInLeft","sidebar":"fadeInUp"}},"prism":false,"i18n":{"placeholder":"搜索...","empty":"没有找到任何搜索结果：${query}","hits_time":"找到 ${hits} 个搜索结果（用时 ${time} 毫秒）","hits":"找到 ${hits} 个搜索结果"},"path":"/search.xml","localsearch":{"enable":true,"trigger":"auto","top_n_per_article":1,"unescape":false,"preload":false}}</script><script src="/js/config.js"></script>

    <meta name="description" content="作者：﹝南宋 ‧ 谢枋得﹞、﹝明 ‧ 王相﹞。   南宋谢枋得选七言律诗辑为《重定千家诗》，明代王相又辑为《五言千家诗》，收五言绝句和五言律诗各四十来首，以孟浩然的“春眠不觉晓”起始。《千家诗》所收集的多数是唐宋诗人的名篇，明清两朝的《千家诗》选诗已按七言绝句、五言律诗、七言律诗、五言古诗、七言古诗等编排。   康熙四十五年（1706年），曹寅刊行《楝亭十二种》，收《分门纂类唐宋时贤千家诗选》十">
<meta property="og:type" content="article">
<meta property="og:title" content="蒙学十篇 -（04）千家诗">
<meta property="og:url" content="https://6gpp.github.io/%E5%8F%A4%E6%96%87%E6%9D%82%E9%80%89/%E8%92%99%E5%AD%A6%E5%8D%81%E7%AF%87/%E8%92%99%E5%AD%A6%E5%8D%81%E7%AF%87_04/index.html">
<meta property="og:site_name" content="得月庵">
<meta property="og:description" content="作者：﹝南宋 ‧ 谢枋得﹞、﹝明 ‧ 王相﹞。   南宋谢枋得选七言律诗辑为《重定千家诗》，明代王相又辑为《五言千家诗》，收五言绝句和五言律诗各四十来首，以孟浩然的“春眠不觉晓”起始。《千家诗》所收集的多数是唐宋诗人的名篇，明清两朝的《千家诗》选诗已按七言绝句、五言律诗、七言律诗、五言古诗、七言古诗等编排。   康熙四十五年（1706年），曹寅刊行《楝亭十二种》，收《分门纂类唐宋时贤千家诗选》十">
<meta property="og:locale" content="zh_CN">
<meta property="article:published_time" content="2002-05-30T16:00:00.000Z">
<meta property="article:modified_time" content="2024-05-02T22:38:29.868Z">
<meta property="article:author" content="得月庵主人">
<meta property="article:tag" content="蒙学十篇">
<meta name="twitter:card" content="summary">


<link rel="canonical" href="https://6gpp.github.io/%E5%8F%A4%E6%96%87%E6%9D%82%E9%80%89/%E8%92%99%E5%AD%A6%E5%8D%81%E7%AF%87/%E8%92%99%E5%AD%A6%E5%8D%81%E7%AF%87_04/">



<script class="next-config" data-name="page" type="application/json">{"sidebar":"","isHome":false,"isPost":true,"lang":"zh-CN","comments":true,"permalink":"https://6gpp.github.io/%E5%8F%A4%E6%96%87%E6%9D%82%E9%80%89/%E8%92%99%E5%AD%A6%E5%8D%81%E7%AF%87/%E8%92%99%E5%AD%A6%E5%8D%81%E7%AF%87_04/","path":"古文杂选/蒙学十篇/蒙学十篇_04/","title":"蒙学十篇 -（04）千家诗"}</script>

<script class="next-config" data-name="calendar" type="application/json">""</script>
<title>蒙学十篇 -（04）千家诗 | 得月庵</title>
  






  <script async defer data-website-id="" src=""></script>

  <script defer data-domain="" src=""></script>

  <noscript>
    <link rel="stylesheet" href="/css/noscript.css">
  </noscript>
</head>

<body itemscope itemtype="http://schema.org/WebPage" class="use-motion">
  <div class="headband"></div>

  <main class="main">
    <div class="column">
      <header class="header" itemscope itemtype="http://schema.org/WPHeader"><div class="site-brand-container">
  <div class="site-nav-toggle">
    <div class="toggle" aria-label="切换导航栏" role="button">
        <span class="toggle-line"></span>
        <span class="toggle-line"></span>
        <span class="toggle-line"></span>
    </div>
  </div>

  <div class="site-meta">

    <a href="/" class="brand" rel="start">
      <i class="logo-line"></i>
      <p class="site-title">得月庵</p>
      <i class="logo-line"></i>
    </a>
      <p class="site-subtitle" itemprop="description">万卷古今消永日，一窗昏晓送流年</p>
  </div>

  <div class="site-nav-right">
    <div class="toggle popup-trigger" aria-label="搜索" role="button">
        <i class="fa fa-search fa-fw fa-lg"></i>
    </div>
  </div>
</div>



<nav class="site-nav">
  <ul class="main-menu menu"><li class="menu-item menu-item-home"><a href="/" rel="section"><i class="fa fa-home fa-fw"></i>首页</a></li><li class="menu-item menu-item-sitemap"><a href="/links/map.html" rel="section"><i class="fa fa-sitemap fa-fw"></i>阅历</a></li><li class="menu-item menu-item-tags"><a href="/tags/" rel="section"><i class="fa fa-tags fa-fw"></i>标签</a></li><li class="menu-item menu-item-about"><a href="/about/" rel="section"><i class="fa fa-user fa-fw"></i>关于</a></li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup"><div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" maxlength="80"
           placeholder="搜索..." spellcheck="false"
           type="search" class="search-input">
  </div>
  <span class="popup-btn-close" role="button">
    <i class="fa fa-times-circle"></i>
  </span>
</div>
<div class="search-result-container no-result">
  <div class="search-result-icon">
    <i class="fa fa-spinner fa-pulse fa-5x"></i>
  </div>
</div>

    </div>
  </div>

</header>
        
  
  <aside class="sidebar">

    <div class="sidebar-inner sidebar-nav-active sidebar-toc-active">
      <ul class="sidebar-nav">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <div class="sidebar-panel-container">
        <!--noindex-->
        <div class="post-toc-wrap sidebar-panel">
            <div class="post-toc animated"><ol class="nav"><li class="nav-item nav-level-2"><a class="nav-link" href="#%E4%BA%94%E8%A8%80%E7%BB%9D%E5%8F%A5"><span class="nav-text">五言绝句</span></a></li><li class="nav-item nav-level-2"><a class="nav-link" href="#%E4%BA%94%E8%A8%80%E5%BE%8B%E8%AF%97"><span class="nav-text">五言律诗</span></a></li><li class="nav-item nav-level-2"><a class="nav-link" href="#%E4%B8%83%E8%A8%80%E7%BB%9D%E5%8F%A5"><span class="nav-text">七言绝句</span></a></li><li class="nav-item nav-level-2"><a class="nav-link" href="#%E4%B8%83%E8%A8%80%E5%BE%8B%E8%AF%97"><span class="nav-text">七言律诗</span></a></li></ol></div>
        </div>
        <!--/noindex-->

        <div class="site-overview-wrap sidebar-panel">
          <div class="site-author animated" itemprop="author" itemscope itemtype="http://schema.org/Person">
    <img class="site-author-image" itemprop="image" alt="得月庵主人"
      src="/images/avatar.jpg">
  <p class="site-author-name" itemprop="name">得月庵主人</p>
  <div class="site-description" itemprop="description">所有在读书中度过的日子都是美好的</div>
</div>
<div class="site-state-wrap animated">
  <nav class="site-state">
      <div class="site-state-item site-state-posts">
        <a href="/archives/">
          <span class="site-state-item-count">1234</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
          <a href="/categories/">
        <span class="site-state-item-count">8</span>
        <span class="site-state-item-name">分类</span></a>
      </div>
      <div class="site-state-item site-state-tags">
          <a href="/tags/">
        <span class="site-state-item-count">56</span>
        <span class="site-state-item-name">标签</span></a>
      </div>
  </nav>
</div>

        </div>
      </div>
    </div>

    
  </aside>


    </div>

    <div class="main-inner post posts-expand">


  


<div class="post-block">
  
  

  <article itemscope itemtype="http://schema.org/Article" class="post-content" lang="zh-CN">
    <link itemprop="mainEntityOfPage" href="https://6gpp.github.io/%E5%8F%A4%E6%96%87%E6%9D%82%E9%80%89/%E8%92%99%E5%AD%A6%E5%8D%81%E7%AF%87/%E8%92%99%E5%AD%A6%E5%8D%81%E7%AF%87_04/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="蒙学十篇 -（04）千家诗 | 得月庵">
      <meta itemprop="description" content="">
    </span>
      <header class="post-header">
        <h1 class="post-title" itemprop="name headline">
          蒙学十篇 -（04）千家诗
        </h1>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2002-05-31 00:00:00" itemprop="dateCreated datePublished" datetime="2002-05-31T00:00:00+08:00">2002-05-31</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E6%96%87%E6%9D%82%E9%80%89/" itemprop="url" rel="index"><span itemprop="name">古文杂选</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
        <blockquote>
<p>作者：﹝南宋 ‧ 谢枋得﹞、﹝明 ‧ 王相﹞。</p>
</blockquote>
<blockquote>
<p>南宋谢枋得选七言律诗辑为《重定千家诗》，明代王相又辑为《五言千家诗》，收五言绝句和五言律诗各四十来首，以孟浩然的“春眠不觉晓”起始。《千家诗》所收集的多数是唐宋诗人的名篇，明清两朝的《千家诗》选诗已按七言绝句、五言律诗、七言律诗、五言古诗、七言古诗等编排。</p>
</blockquote>
<blockquote>
<p>康熙四十五年（1706年），曹寅刊行《楝亭十二种》，收《分门纂类唐宋时贤千家诗选》十二卷，题为“后村先生编集”（即刘克庄），分时令、节候、气候、昼夜、百花、竹木、天文、地理、宫室、器用、音乐、禽兽、昆虫、人品等14类。清朝时又有《国朝千家诗》、《续千家诗》，专收清人作品，民国时有《醒世千家诗》。</p>
</blockquote>
<span id="more"></span>

<hr>

<h2 id="五言绝句"><a href="#五言绝句" class="headerlink" title="五言绝句"></a>五言绝句</h2><div style="text-align:center;">

<p><center><font color="teal" size="+1">春晓<sub>﹝唐 ‧ 孟浩然﹞</sub></font></center></p>

<p>春眠不觉晓，处处闻啼鸟。夜来风雨声，花落知多少。</p>
<p><center><font color="teal" size="+1">访袁拾遗不遇<sub>﹝唐 ‧ 孟浩然﹞</sub></font></center></p>

<p>洛阳访才子，江岭作流人。闻说梅花早，何如此地春。</p>
<p><center><font color="teal" size="+1">送郭司仓<sub>﹝唐 ‧ 王昌龄﹞</sub></font></center></p>

<p>映门淮水绿，留骑主人心。明月随良掾，春潮夜夜深。</p>
<p><center><font color="teal" size="+1">洛阳道<sub>﹝唐 ‧ 储光羲﹞</sub></font></center></p>

<p>大道直如发，春来佳气多。五陵贵公子，双双呜玉珂。</p>
<p><center><font color="teal" size="+1">独坐敬亭山<sub>﹝唐 ‧ 李白﹞</sub></font></center></p>

<p>众鸟高飞尽，孤云独去闲。相看两不厌，只有敬亭山。</p>
<p><center><font color="teal" size="+1">登鹳鹤楼<sub>﹝唐 ‧ 王之涣﹞</sub></font></center></p>

<p>白日依山尽，黄河入海流。欲穷千里目，更上一层楼。</p>
<p><center><font color="teal" size="+1">观永乐公主入番<sub>﹝唐 ‧ 孙逖﹞</sub></font></center></p>

<p>边地莺花少，年来未觉新。美人天上落，龙塞始应春。</p>
<p><center><font color="teal" size="+1">伊州歌<sub>﹝唐 ‧ 金昌绪﹞</sub></font></center></p>

<p>打起黄莺儿，莫教枝上啼。啼时惊妾梦，不得到辽西。</p>
<p><center><font color="teal" size="+1">左掖梨花<sub>﹝唐 ‧ 丘为﹞</sub></font></center></p>

<p>冷艳全欺雪，余香乍入衣。春风且莫定，吹向玉阶飞。</p>
<p><center><font color="teal" size="+1">思君恩<sub>﹝唐 ‧ 令狐楚﹞</sub></font></center></p>

<p>小苑莺歌歇，长门蝶舞多。眼看春又去，翠辇不曾过。</p>
<p><center><font color="teal" size="+1">题袁氏别业<sub>﹝唐 ‧ 贺知章﹞</sub></font></center></p>

<p>主人不相识，偶坐为林泉。莫谩愁沽酒，囊中自有钱。</p>
<p><center><font color="teal" size="+1">夜送赵纵<sub>﹝唐 ‧ 杨炯﹞</sub></font></center></p>

<p>赵氏连城璧，由来天下传。送君还旧府，明月满前川。</p>
<p><center><font color="teal" size="+1">竹里馆<sub>﹝唐 ‧ 王维﹞</sub></font></center></p>

<p>独坐幽篁里，弹琴复长啸。深林人不知，明月来相照。</p>
<p><center><font color="teal" size="+1">送朱大入秦<sub>﹝唐 ‧ 王维﹞</sub></font></center></p>

<p>避人五陵去，宝剑值千金。分手脱相赠，平生一片心。</p>
<p><center><font color="teal" size="+1">长干行<sub>﹝唐 ‧ 崔颢﹞</sub></font></center></p>

<p>君家在何处？妾住在横塘。停船暂借问，或恐是同乡。</p>
<p><center><font color="teal" size="+1">咏史<sub>﹝唐 ‧ 高适﹞</sub></font></center></p>

<p>尚有绨袍赠，应怜范叔寒。不知天下士，犹作布衣看。</p>
<p><center><font color="teal" size="+1">罢相作<sub>﹝唐 ‧ 李适之﹞</sub></font></center></p>

<p>避贤初罢相，乐圣且衔杯。为问门前客，今朝几个来。</p>
<p><center><font color="teal" size="+1">逢侠者<sub>﹝唐 ‧ 钱起﹞</sub></font></center></p>

<p>燕赵悲歌士，相逢剧孟家。寸心言不尽，前路日将斜。</p>
<p><center><font color="teal" size="+1">江行望匡庐<sub>﹝唐 ‧ 钱起﹞</sub></font></center></p>

<p>咫尺愁风雨，匡庐不可登。只疑云雾窟，犹有六朝僧。</p>
<p><center><font color="teal" size="+1">答李浣<sub>﹝唐 ‧ 韦应物﹞</sub></font></center></p>

<p>林中观易罢，溪上对鸥闲。楚俗饶词客，何人最往还。</p>
<p><center><font color="teal" size="+1">秋风引<sub>﹝唐 ‧ 刘禹锡﹞</sub></font></center></p>

<p>何处秋风至，萧萧送雁群。朝来入庭树，孤客最先闻。</p>
<p><center><font color="teal" size="+1">秋夜寄丘员外<sub>﹝唐 ‧ 韦应物﹞</sub></font></center></p>

<p>怀君属秋夜，散步咏凉天。山空松子落，幽人应未眠。</p>
<p><center><font color="teal" size="+1">秋日<sub>﹝唐 ‧ 耿湋﹞</sub></font></center></p>

<p>返照入闾巷，忧来谁共语。古道少人行，秋风动禾黍。</p>
<p><center><font color="teal" size="+1">秋日湖上<sub>﹝唐 ‧ 薛莹﹞</sub></font></center></p>

<p>落日五湖游，烟波处处愁。浮沉千古事，谁与问东流。</p>
<p><center><font color="teal" size="+1">宫中题<sub>﹝唐 ‧ 李昂﹞</sub></font></center></p>

<p>辇路生秋草，上林花满枝。凭高何限意，无复侍臣知。</p>
<p><center><font color="teal" size="+1">汾上惊秋<sub>﹝唐 ‧ 苏頲﹞</sub></font></center></p>

<p>北风吹白云，万里渡河汾。心绪逢摇落，秋声不可闻。</p>
<p><center><font color="teal" size="+1">寻隐者不遇<sub>﹝唐 ‧ 贾岛﹞</sub></font></center></p>

<p>松下问童子，言师采药去。只在此山中，云深不知处。</p>
<p><center><font color="teal" size="+1">蜀道后期<sub>﹝唐 ‧ 张说﹞</sub></font></center></p>

<p>客心争日月，来往预期程。秋风不相待，先至洛阳城。</p>
<p><center><font color="teal" size="+1">静夜思<sub>﹝唐 ‧ 李白﹞</sub></font></center></p>

<p>床前明月光，疑是地上霜。举头望明月，低头思故乡。</p>
<p><center><font color="teal" size="+1">秋浦歌<sub>﹝唐 ‧ 李白﹞</sub></font></center></p>

<p>白发三千丈，离愁似个长。不知明镜里，何处得秋霜。</p>
<p><center><font color="teal" size="+1">赠乔侍郎<sub>﹝唐 ‧ 陈子昂﹞</sub></font></center></p>

<p>汉廷荣巧宦，云阁薄边功。可怜骢马使，白首为谁雄。</p>
<p><center><font color="teal" size="+1">答五陵太守<sub>﹝唐 ‧ 王昌龄﹞</sub></font></center></p>

<p>仗剑行千里，微躯敢一言。曾为大梁客，不负信陵恩。</p>
<p><center><font color="teal" size="+1">行军九日思长安故园<sub>﹝唐 ‧ 岑参﹞</sub></font></center></p>

<p>强欲登高去，无人送酒来。遥怜故园菊，应傍战场开。</p>
<p><center><font color="teal" size="+1">婕妤怨<sub>﹝唐 ‧ 皇甫冉﹞</sub></font></center></p>

<p>花枝出建章，凤管发昭阳。借问承恩者，双蛾几许长？</p>
<p><center><font color="teal" size="+1">题竹林寺<sub>﹝唐 ‧ 朱放﹞</sub></font></center></p>

<p>岁月人间促，烟霞此地多。殷勤竹林寺，更得几回过？</p>
<p><center><font color="teal" size="+1">过三闾庙<sub>﹝唐 ‧ 戴叔伦﹞</sub></font></center></p>

<p>沅湘流不尽，屈子怨何深！日暮秋风起，萧萧枫树林。</p>
<p><center><font color="teal" size="+1">易水送别<sub>﹝唐 ‧ 骆宾王﹞</sub></font></center></p>

<p>此地别燕丹，壮士发冲冠。昔时人已没，今日水犹寒。</p>
<p><center><font color="teal" size="+1">别卢秦卿<sub>﹝唐 ‧ 司空曙﹞</sub></font></center></p>

<p>知有前期在，难分此夜中。无将故人酒，不及石尤风。</p>
<p><center><font color="teal" size="+1">答人<sub>﹝唐 ‧ 太上隐者﹞</sub></font></center></p>

<p>偶来松树下，高枕石头眠。山中无历日，寒尽不知年。</p>
</div>

<hr>

<h2 id="五言律诗"><a href="#五言律诗" class="headerlink" title="五言律诗"></a>五言律诗</h2><div style="text-align:center;">

<p><center><font color="teal" size="+1">幸蜀回至剑门<sub>﹝唐 ‧ 李隆基﹞</sub></font></center></p>

<p>剑阁横云峻，銮舆出狩回。翠屏千仞合，丹嶂五丁开。<br>灌木萦旗转，仙云拂马来。乘时方在德，嗟尔勒铭才。</p>
<p><center><font color="teal" size="+1">和晋陵陆承相<sub>﹝唐 ‧ 杜审言﹞</sub></font></center></p>

<p>独有宦游人，偏惊物候新。云霞出海曙，梅柳渡江春。<br>淑气催黄鸟，晴光转绿苹。忽闻歌古调，归思欲沾巾。</p>
<p><center><font color="teal" size="+1">蓬莱三殿侍宴奉敕咏终南山<sub>﹝唐 ‧ 杜审言﹞</sub></font></center></p>

<p>北斗挂城边，南山倚殿前。云标金阙回，树杪玉堂悬。<br>半岭通佳气，中峰绕瑞烟。小臣持献寿，长此戴尧天。</p>
<p><center><font color="teal" size="+1">春夜别友人<sub>﹝唐 ‧ 陈子昂﹞</sub></font></center></p>

<p>银烛吐青烟，金尊对绮筵。离堂思琴瑟，别路绕山川。<br>明月悬高树，长河没晓天。悠悠洛阳道，此会在何年。</p>
<p><center><font color="teal" size="+1">长宁公主东庄侍宴<sub>﹝唐 ‧ 李峤﹞</sub></font></center></p>

<p>别业临青甸，鸣銮降紫霄。长筵鵷鹭集，仙管凤凰调。<br>树接南山近，烟含北渚遥。承恩咸已醉，恋赏未还镳。</p>
<p><center><font color="teal" size="+1">恩赐丽正殿书院赐宴应制得林字<sub>﹝唐 ‧ 张说﹞</sub></font></center></p>

<p>东壁图书府，西园翰墨林。诵诗闻国政，讲易见天心。<br>位窃和羹重，恩叨醉酒深。载歌春兴曲，情竭为知音。</p>
<p><center><font color="teal" size="+1">送友人<sub>﹝唐 ‧ 李白﹞</sub></font></center></p>

<p>青山横北郭，白水绕东城。此地一为别，孤篷万里征。<br>浮云游子意，落日故人情。挥手自兹去，萧萧斑马鸣。</p>
<p><center><font color="teal" size="+1">送友人入蜀<sub>﹝唐 ‧ 李白﹞</sub></font></center></p>

<p>见说蚕丛路，崎岖不易行。山从人面起，云傍马头生。<br>芳树笼秦栈，春流绕蜀城。升沈应已定，不必问君平。</p>
<p><center><font color="teal" size="+1">次北固山下<sub>﹝唐 ‧ 王湾﹞</sub></font></center></p>

<p>客路青山外，行舟绿水前。潮平两岸阔，风正一帆悬。<br>海日生残夜，江春入旧年。乡书何处达，归雁洛阳边。</p>
<p><center><font color="teal" size="+1">苏氏别业<sub>﹝唐 ‧ 祖咏﹞</sub></font></center></p>

<p>别业居幽处，到来生隐心。南山当户牖，澧水映园林。<br>竹覆经冬雪，庭昏未夕阴。寥寥人境外，闲坐听春禽。</p>
<p><center><font color="teal" size="+1">春宿左省<sub>﹝唐 ‧ 杜甫﹞</sub></font></center></p>

<p>花隐掖垣暮，啾啾栖鸟过。星临万户动，月傍九霄多。<br>不寝听金钥，因风想玉坷。明朝有封事，数问夜如何？</p>
<p><center><font color="teal" size="+1">玄武禅师屋壁<sub>﹝唐 ‧ 杜甫﹞</sub></font></center></p>

<p>何年顾虎头，满壁画沧州。赤日石林气，青天江海流。<br>锡飞常近鹤，杯渡不惊鸥。似得庐山路，真随惠远游。</p>
<p><center><font color="teal" size="+1">终南山<sub>﹝唐 ‧ 王维﹞</sub></font></center></p>

<p>太乙近天都，连山到海隅。白云回望合，青霭入看无。<br>分野中峰变，阴晴众壑殊。欲投何处宿，隔水问樵夫。</p>
<p><center><font color="teal" size="+1">登总持阁<sub>﹝唐 ‧ 岑参﹞</sub></font></center></p>

<p>高阁逼诸天，登临近日边。晴开万井树，愁看五陵烟。<br>槛外低秦岭，窗中小渭川。早知清净理，常愿奉金仙。</p>
<p><center><font color="teal" size="+1">寄左省杜拾遗<sub>﹝唐 ‧ 岑参﹞</sub></font></center></p>

<p>联步趋丹陛，分曹限紫薇。晓随天仗入，暮惹御香归。<br>白发悲花落，青云羡鸟飞。圣朝无阙事，自觉谏书稀。</p>
<p><center><font color="teal" size="+1">登兖州城楼<sub>﹝唐 ‧ 杜甫﹞</sub></font></center></p>

<p>东郡趋庭日，南楼纵目初。浮云连海岱，平野入青徐。<br>孤嶂秦碑在，荒城鲁殿余。从来多古意，临眺独踌躇。</p>
<p><center><font color="teal" size="+1">杜少府之任蜀州<sub>﹝唐 ‧ 王勃﹞</sub></font></center></p>

<p>城阙辅三秦，风烟望五津。与君离别意，同是宦游人。<br>海内存知己，天涯若比邻。无为在歧路，儿女共沾巾。</p>
<p><center><font color="teal" size="+1">送崔融<sub>﹝唐 ‧ 杜审言﹞</sub></font></center></p>

<p>君王行出将，书记远从征。祖帐连河阙，军麾动洛城。<br>旌旗朝朔气，笳吹夜边声。坐觉烟尘少，秋风古北平。</p>
<p><center><font color="teal" size="+1">扈从登封途中作<sub>﹝唐 ‧ 宋之问﹞</sub></font></center></p>

<p>帐殿郁崔嵬，仙游实壮哉！晓云连幕卷，夜火杂星回。<br>谷暗千旗出，山鸣万乘来。扈从良可赋，终乏掞天才。</p>
<p><center><font color="teal" size="+1">题义公禅房<sub>﹝唐 ‧ 孟浩然﹞</sub></font></center></p>

<p>义公习禅寂，结宇依空林。户外一峰秀，阶前众壑深。<br>夕阳连雨足，空翠落庭阴。看取莲花净，方知不染心。</p>
<p><center><font color="teal" size="+1">醉后赠张九旭<sub>﹝唐 ‧ 高适﹞</sub></font></center></p>

<p>世上漫相识，此翁殊不然。兴来书自圣，醉后语尤颠。<br>白发老闲事，青云在目前。床头一壶酒，能更几回眠。</p>
<p><center><font color="teal" size="+1">玉台观<sub>﹝唐 ‧ 高适﹞</sub></font></center></p>

<p>浩劫因王造，平台访古游。彩云萧史驻，文字鲁恭留。<br>宫阙通群帝，乾坤到十洲。人传有笙鹤，时过北山头。</p>
<p><center><font color="teal" size="+1">观李固请司马弟山水图<sub>﹝唐 ‧ 杜甫﹞</sub></font></center></p>

<p>方丈浑连水，天台总映云。人间长见画，老去限空闻。<br>范蠡舟偏小，王乔鹤不群。此生随万物，何处出尘氛。</p>
<p><center><font color="teal" size="+1">旅夜书怀<sub>﹝唐 ‧ 杜甫﹞</sub></font></center></p>

<p>细草微风岸，危樯独夜舟。星垂平野阔，月涌大江流。<br>名岂文章著，官因老病休。飘飘何所似，天地一沙鸥。</p>
<p><center><font color="teal" size="+1">登岳阳楼<sub>﹝唐 ‧ 杜甫﹞</sub></font></center></p>

<p>昔闻洞庭水，今上岳阳楼。吴楚东南坼，乾坤日月浮。<br>亲朋无一字，老病有孤舟。戎马关山北，凭轩涕泗流。</p>
<p><center><font color="teal" size="+1">江南旅情<sub>﹝唐 ‧ 祖咏﹞</sub></font></center></p>

<p>楚山不可极，归路但萧条。海色晴看雨，江声夜听潮。<br>剑留南斗近，书寄北风遥。为报空潭橘，无媒寄洛桥。</p>
<p><center><font color="teal" size="+1">宿龙兴寺<sub>﹝唐 ‧ 綦毋潜﹞</sub></font></center></p>

<p>香刹夜忘归，松清古殿扉。灯明方丈室，珠系比丘衣。<br>白日传心净，青莲喻法微。天花落不尽，处处鸟衔飞。</p>
<p><center><font color="teal" size="+1">破山寺后禅院<sub>﹝唐 ‧ 常建﹞</sub></font></center></p>

<p>清晨入古寺，初日照高林。曲径通幽处，禅房花木深。<br>山光悦鸟性，潭影空人心。万籁此俱寂，惟闻钟磬音。</p>
<p><center><font color="teal" size="+1">题松汀驿<sub>﹝唐 ‧ 张佑﹞</sub></font></center></p>

<p>山色远含空，苍茫泽国东。海明先见日，江白迥闻风。<br>鸟道高原去，人烟小径通。那知旧遗逸，不在五湖中。</p>
<p><center><font color="teal" size="+1">圣果寺<sub>﹝唐 ‧ 释处默﹞</sub></font></center></p>

<p>路自中峰上，盘回出薜萝。到江吴地尽，隔岸越山多。<br>古木丛青蔼，遥天浸白波。下方城郭近，钟磬杂笙歌。</p>
<p><center><font color="teal" size="+1">野望<sub>﹝唐 ‧ 王绩﹞</sub></font></center></p>

<p>东皋薄暮望，徙倚欲何依。树树皆秋色，山山惟落晖。<br>牧人驱犊返，猎马带禽归。相顾无相识，长歌怀采薇。</p>
<p><center><font color="teal" size="+1">送著作佐郎崔融等从梁王东征<sub>﹝唐 ‧ 陈子昂﹞</sub></font></center></p>

<p>金天方肃杀，白露始专征。王师非乐战，之子慎佳兵。<br>海气侵南部，边风扫北平。莫卖卢龙塞，归邀麟阁名。</p>
<p><center><font color="teal" size="+1">携妓纳凉晚际遇雨<sub>﹝唐 ‧ 杜甫﹞</sub></font></center></p>

<p>其一<br>落日放船好，轻风生浪迟。竹深留客处，荷净纳凉时。<br>公子调冰水，佳人雪藕丝。片云头上黑，应是雨催诗。</p>
<p>其二<br>雨来沾席上，风急打船头。越女红裙湿，燕姬翠黛愁。<br>缆侵堤柳系，幔卷浪花浮。归路翻萧飒，陂塘五月秋。</p>
<p><center><font color="teal" size="+1">宿云门寺阁<sub>﹝唐 ‧ 孙逖﹞</sub></font></center></p>

<p>香阁东山下，烟花象外幽。悬灯千嶂夕，卷幔五湖秋。<br>画壁余鸿雁，纱窗宿斗牛。更疑天路近，梦与白云游。</p>
<p><center><font color="teal" size="+1">秋登宣城谢眺北楼<sub>﹝唐 ‧ 李白﹞</sub></font></center></p>

<p>江城如画里，山晚望晴空。两水夹明镜，双桥落彩虹。<br>人烟寒橘柚，秋色老梧桐。谁念北楼上，临风怀谢公。</p>
<p><center><font color="teal" size="+1">临洞庭<sub>﹝唐 ‧ 孟浩然﹞</sub></font></center></p>

<p>八月湖水平，涵虚混太清。气蒸云梦泽，波撼岳阳城。<br>欲济无舟楫，端居耻圣明。坐观垂钓者，徒有羡鱼情。</p>
<p><center><font color="teal" size="+1">过香积寺<sub>﹝唐 ‧ 维﹞</sub></font></center></p>

<p>不知香积寺，数里入云峰。古木无人径，深山何处钟。<br>泉声咽危石，日色冷青松。薄暮空潭曲，安禅制毒龙。</p>
<p><center><font color="teal" size="+1">送郑侍御谪闽中<sub>﹝唐 ‧ 高适﹞</sub></font></center></p>

<p>谪去君无恨，闽中我旧过。大都秋雁少，只是夜猿多。<br>东路云山合，南天瘴疠和。自当逢雨露，行矣顺风波。</p>
<p><center><font color="teal" size="+1">秦州杂诗<sub>﹝唐 ‧ 杜甫﹞</sub></font></center></p>

<p>凤林戈未息，鱼海路常难。候火云峰峻，悬军幕井乾。<br>风连西极动，月过北庭寒。故老思飞将，何时议筑坛。</p>
<p><center><font color="teal" size="+1">禹庙<sub>﹝唐 ‧ 杜甫﹞</sub></font></center></p>

<p>禹庙空山里，秋风落日斜。荒庭垂橘柚，古屋画龙蛇。<br>云气生虚壁，江深走白沙。早知乘四载，疏凿控三巴。</p>
<p><center><font color="teal" size="+1">望秦川<sub>﹝唐 ‧ 李颀﹞</sub></font></center></p>

<p>秦川朝望迥，日出正东峰。远近山河净，逶迤城阙重。<br>秋声万户竹，寒色五陵松。有客归欤叹，凄其霜露浓。</p>
<p><center><font color="teal" size="+1">同王徵君洞庭有怀<sub>﹝唐 ‧ 张谓﹞</sub></font></center></p>

<p>八月洞庭秋，潇湘水北流。还家万里梦，为客五更愁。<br>不用开书帙，偏宜上酒楼。故人京洛满，何日复同游。</p>
<p><center><font color="teal" size="+1">渡扬子江<sub>﹝唐 ‧ 丁仙芝﹞</sub></font></center></p>

<p>桂楫中流望，空波两岸明。林开扬子驿，山出润州城。<br>海尽边阴静，江寒朔吹生。更闻枫叶下，淅沥度秋声。</p>
<p><center><font color="teal" size="+1">幽州夜歌<sub>﹝唐 ‧ 张说﹞</sub></font></center></p>

<p>凉风吹夜雨，萧瑟动寒林。正有高堂宴，能忘迟暮心。<br>军中宜剑舞，塞上重笳音。不作边城将，谁知恩遇深。</p>
</div>

<hr>

<h2 id="七言绝句"><a href="#七言绝句" class="headerlink" title="七言绝句"></a>七言绝句</h2><div style="text-align:center;">

<p><center><font color="teal" size="+1">春日偶成<sub>﹝宋 ‧ 程颢﹞</sub></font></center></p>

<p>云淡风轻近午天，傍花随柳过前川。时人不识余心乐，将谓偷闲学少年。</p>
<p><center><font color="teal" size="+1">春日<sub>﹝宋 ‧ 朱熹﹞</sub></font></center></p>

<p>胜日寻芳泗水滨，无边光景一时新。等闲识得东风面，万紫千红总是春。</p>
<p><center><font color="teal" size="+1">春宵<sub>﹝宋 ‧ 苏轼﹞</sub></font></center></p>

<p>春宵一刻值千金，花有清香月有阴。歌管楼台声细细，秋千院落夜沈沈。</p>
<p><center><font color="teal" size="+1">城东早春<sub>﹝唐 ‧ 杨巨源﹞</sub></font></center></p>

<p>诗家清景在新春，绿柳才黄半未匀。若待上林花似锦，出门俱是看花人。</p>
<p><center><font color="teal" size="+1">春夜<sub>﹝宋 ‧ 王安石﹞</sub></font></center></p>

<p>金炉香烬漏声残，剪剪轻风阵阵寒。春色恼人眠不得，月移花影上栏杆。</p>
<p><center><font color="teal" size="+1">初春小雨<sub>﹝宋 ‧ 韩愈﹞</sub></font></center></p>

<p>天街小雨润如酥，草色遥看近却无。最是一年春好处，绝胜烟柳满皇都。</p>
<p><center><font color="teal" size="+1">元日<sub>﹝宋 ‧ 王安石﹞</sub></font></center></p>

<p>爆竹声中一岁除，春风送暖入屠苏。千门万户曈曈日，总把新桃换旧符。</p>
<p><center><font color="teal" size="+1">上元侍宴<sub>﹝宋 ‧ 苏轼﹞</sub></font></center></p>

<p>淡月疏星绕建章，仙风吹下御炉香。侍臣鹄立通明殿，一朵红云捧玉皇。</p>
<p><center><font color="teal" size="+1">立春偶成<sub>﹝宋 ‧ 张栻﹞</sub></font></center></p>

<p>律回岁晚冰霜少，春到人间草木知。便觉眼前生意满，东风吹水绿参差。</p>
<p><center><font color="teal" size="+1">打球图<sub>﹝宋 ‧ 晁无咎﹞</sub></font></center></p>

<p>阊阖千门万户开，三郎沈醉打球回。九龄已老韩休死，无复明朝谏疏来。</p>
<p><center><font color="teal" size="+1">宫词<sub>﹝宋 ‧ 林洪﹞</sub></font></center></p>

<p>其一<br>金殿当头紫阁重，仙人掌上玉芙蓉。太平天子朝元日，五色云车驾六龙。</p>
<p>其二<br>殿上衮衣明日月，砚中旗影动龙蛇。纵横礼乐三千字，独对丹墀日未斜。</p>
<p><center><font color="teal" size="+1">咏华清宫<sub>﹝唐 ‧ 王建﹞</sub></font></center></p>

<p>行尽江南数十程，晓风残月入华清。朝元阁上西风急，都入长杨作雨声。</p>
<p><center><font color="teal" size="+1">清平调词<sub>﹝唐 ‧ 李白﹞</sub></font></center></p>

<p>云想衣裳花想容，春风拂槛露华浓。若非群玉山头见，会向瑶台月下逢。</p>
<p><center><font color="teal" size="+1">题邸间壁<sub>﹝宋 ‧ 郑会﹞</sub></font></center></p>

<p>酴醿香梦怯春寒，翠掩重门燕子闲。敲断玉钗红烛冷，计程应说到常山。</p>
<p><center><font color="teal" size="+1">绝句<sub>﹝唐 ‧ 杜甫﹞</sub></font></center></p>

<p>两个黄鹂鸣翠柳，一行白鹭上青天。窗含西岭千秋雪，门泊东吴万里船。</p>
<p><center><font color="teal" size="+1">海棠<sub>﹝宋 ‧ 苏轼﹞</sub></font></center></p>

<p>东风袅袅泛崇光，香雾空蒙月转廊。只恐夜深花睡去，故烧高烛照红妆。</p>
<p><center><font color="teal" size="+1">清明<sub>﹝宋 ‧ 王禹偁﹞</sub></font></center></p>

<p>无花无酒过清明，兴味萧然似野僧。昨日邻家乞新火，晓窗分与读书灯。</p>
<p><center><font color="teal" size="+1">清明<sub>﹝唐 ‧ 杜牧﹞</sub></font></center></p>

<p>清明时节雨纷纷，路上行人欲断魂。借问酒家何处有，牧童遥指杏花村。</p>
<p><center><font color="teal" size="+1">社日<sub>﹝唐 ‧ 张演﹞</sub></font></center></p>

<p>鹅湖山下稻粱肥，豚栅鸡栖对掩扉。桑柘影斜春社散，家家扶得醉人归。</p>
<p><center><font color="teal" size="+1">寒食<sub>﹝唐 ‧ 韩翃﹞</sub></font></center></p>

<p>春城无处不飞花，寒食东风御柳斜。日暮汉宫传蜡烛，轻烟散入五侯家。</p>
<p><center><font color="teal" size="+1">江南春<sub>﹝唐 ‧ 杜牧﹞</sub></font></center></p>

<p>千里莺啼绿映红，水村山郭酒旗风。南朝四百八十寺，多少楼台烟雨中。</p>
<p><center><font color="teal" size="+1">上高侍郎<sub>﹝唐 ‧ 高蟾﹞</sub></font></center></p>

<p>天上碧桃和露种，日边红杏倚云栽。芙蓉生在秋江上，不向东风怨未开。</p>
<p><center><font color="teal" size="+1">绝句<sub>﹝宋 ‧ 僧志安﹞</sub></font></center></p>

<p>古木阴中系短篷，杖藜扶我过桥东。沾衣欲湿杏花雨，吹面不寒杨柳风。</p>
<p><center><font color="teal" size="+1">游小园不值<sub>﹝宋 ‧ 叶绍翁﹞</sub></font></center></p>

<p>应嫌屐齿印苍苔，十扣柴扉九不开。春色满园关不住，一枝红杏出墙来。</p>
<p><center><font color="teal" size="+1">客中行<sub>﹝唐 ‧ 李白﹞</sub></font></center></p>

<p>兰陵美酒郁金香，玉碗盛来琥珀光。但使主人能醉客，不知何处是他乡。</p>
<p><center><font color="teal" size="+1">题屏<sub>﹝宋 ‧ 刘季孙﹞</sub></font></center></p>

<p>呢喃燕子语梁间，底事来惊梦里闲。说与旁人浑不解，杖藜携酒看芝山。</p>
<p><center><font color="teal" size="+1">绝句漫兴<sub>﹝唐 ‧ 杜甫﹞</sub></font></center></p>

<p>肠断春江欲尽头，杖藜徐步立芳洲。颠狂柳絮随风舞，轻薄桃花逐水流。</p>
<p><center><font color="teal" size="+1">庆全庵桃花<sub>﹝宋 ‧ 谢枋得﹞</sub></font></center></p>

<p>寻得桃源好避秦，桃红又是一年春。花飞莫遣随流水，怕有渔郎来问津。</p>
<p><center><font color="teal" size="+1">玄都观桃花<sub>﹝唐 ‧ 刘禹锡﹞</sub></font></center></p>

<p>紫陌红尘拂面来，无人不道看花回。玄都观里桃千树，尽是刘郎去后栽。</p>
<p><center><font color="teal" size="+1">再游玄都观<sub>﹝唐 ‧ 刘禹锡﹞</sub></font></center></p>

<p>百亩庭中半是苔，桃花净尽菜花开。种桃道士归何处，前度刘郎今又来。</p>
<p><center><font color="teal" size="+1">滁州西涧<sub>﹝唐 ‧ 韦应物﹞</sub></font></center></p>

<p>独怜幽草涧边生，上有黄鹂深树鸣。春潮带雨晚来急，野渡无人舟自横。</p>
<p><center><font color="teal" size="+1">花影<sub>﹝宋 ‧ 苏轼﹞</sub></font></center></p>

<p>重重叠叠上瑶台，几度呼童扫不开。刚被太阳收拾去，却教明月送将来。</p>
<p><center><font color="teal" size="+1">北山<sub>﹝宋 ‧ 王安石﹞</sub></font></center></p>

<p>北山输绿涨横陂，直堑回塘滟滟时。细数落花因坐久，缓寻芳草得归迟。</p>
<p><center><font color="teal" size="+1">湖上<sub>﹝宋 ‧ 徐元杰﹞</sub></font></center></p>

<p>花开红树乱莺啼，草长平湖白鹭飞。风日晴和人意好，夕阳箫鼓几船归。</p>
<p><center><font color="teal" size="+1">漫兴<sub>﹝唐 ‧ 杜甫﹞</sub></font></center></p>

<p>糁径杨花铺白毡，点溪荷叶叠青钱。笋根稚子无人见，沙上凫雏傍母眠。</p>
<p><center><font color="teal" size="+1">春晴<sub>﹝宋 ‧ 王驾﹞</sub></font></center></p>

<p>雨前初见花间蕊，雨后全无叶底花。蜂蝶纷纷过墙去，却疑春色在邻家。</p>
<p><center><font color="teal" size="+1">春暮<sub>﹝宋 ‧ 曹豳﹞</sub></font></center></p>

<p>门外无人问落花，绿阴冉冉遍天涯。林莺啼到无声处，青草池塘独听蛙。</p>
<p><center><font color="teal" size="+1">落花<sub>﹝宋 ‧ 朱淑贞﹞</sub></font></center></p>

<p>连理枝头花正开，妒花风雨便相催。愿教青帝常为主，莫遣纷纷点翠苔。</p>
<p><center><font color="teal" size="+1">春暮游小园<sub>﹝宋 ‧ 王淇﹞</sub></font></center></p>

<p>一从梅粉褪残妆，涂抹新红上海棠。开到荼蘼花事了，丝丝夭棘出莓墙。</p>
<p><center><font color="teal" size="+1">莺梭<sub>﹝宋 ‧ 刘克庄﹞</sub></font></center></p>

<p>掷柳迁乔太有情，交交时作弄机声。洛阳三月花如锦，多少工夫织得成。</p>
<p><center><font color="teal" size="+1">暮春即事<sub>﹝宋 ‧ 叶采﹞</sub></font></center></p>

<p>双双瓦雀行书案，点点杨花入砚池。闲坐小窗读周易，不知春去几多时。</p>
<p><center><font color="teal" size="+1">登山<sub>﹝唐 ‧ 李涉﹞</sub></font></center></p>

<p>终日昏昏醉梦间，忽闻春尽强登山。因过竹院逢僧话，又得浮生半日闲。</p>
<p><center><font color="teal" size="+1">蚕妇吟<sub>﹝唐 ‧ 谢枋得﹞</sub></font></center></p>

<p>子规啼彻四更时，起视蚕稠怕叶稀。不信楼头杨柳月，玉人歌舞未曾归。</p>
<p><center><font color="teal" size="+1">晚春<sub>﹝唐 ‧ 韩愈﹞</sub></font></center></p>

<p>草木知春不久归，百般红紫斗芳菲。杨花榆荚无才思，惟解漫天作雪飞。</p>
<p><center><font color="teal" size="+1">伤春<sub>﹝宋 ‧ 杨万里﹞</sub></font></center></p>

<p>准拟今春乐事浓，依然枉却一东风。年年不带看花眼，不是愁中即病中。</p>
<p><center><font color="teal" size="+1">送春<sub>﹝宋 ‧ 王令﹞</sub></font></center></p>

<p>三月残花落更开，小檐日日燕飞来。子规夜半犹啼血，不信东风唤不回。</p>
<p><center><font color="teal" size="+1">三月晦日送春<sub>﹝唐 ‧ 贾岛﹞</sub></font></center></p>

<p>三月正当三十日，风光别我苦吟身。共君今夜不须睡，未到晓钟犹是春。</p>
<p><center><font color="teal" size="+1">客中初夏<sub>﹝宋 ‧ 司马光﹞</sub></font></center></p>

<p>四月清和雨乍晴，南山当户转分明。更无柳絮因风起，惟有葵花向日倾。</p>
<p><center><font color="teal" size="+1">有约<sub>﹝宋 ‧ 司马光﹞</sub></font></center></p>

<p>黄梅时节家家雨，青草池塘处处蛙。有约不来过夜半，闲敲棋子落灯花。</p>
<p><center><font color="teal" size="+1">初夏睡起<sub>﹝宋 ‧ 杨万里﹞</sub></font></center></p>

<p>梅子流酸溅齿牙，芭蕉分绿上窗纱。日长睡起无情思，闲看儿童捉柳花。</p>
<p><center><font color="teal" size="+1">三衢道中<sub>﹝宋 ‧ 曾几﹞</sub></font></center></p>

<p>梅子黄时日日晴，小溪泛尽却山行。绿阴不减来时路，添得黄鹂四五声。</p>
<p><center><font color="teal" size="+1">即景<sub>﹝宋 ‧ 朱淑贞﹞</sub></font></center></p>

<p>竹摇清影罩幽窗，两两时禽噪夕阳。谢却海棠飞尽絮，困人天气日初长。</p>
<p><center><font color="teal" size="+1">夏日<sub>﹝宋 ‧ 戴敏﹞</sub></font></center></p>

<p>乳鸭池塘水浅深，熟梅天气半晴阴。东园载酒西园醉，摘尽枇杷一树金。</p>
<p><center><font color="teal" size="+1">晚楼闲坐<sub>﹝宋 ‧ 王安石﹞</sub></font></center></p>

<p>四顾山光接水光，凭栏十里芰荷香。清风明月无人管，并作南来一味凉。</p>
<p><center><font color="teal" size="+1">山居夏日<sub>﹝唐 ‧ 高骈﹞</sub></font></center></p>

<p>绿树阴浓夏日长，楼台倒影入池塘。水晶帘动微风起，满架蔷薇一院香。</p>
<p><center><font color="teal" size="+1">田家<sub>﹝宋 ‧ 范成大﹞</sub></font></center></p>

<p>昼出耘田夜绩麻，村庄儿女各当家。童孙未解供耕织，也傍桑阴学种瓜。</p>
<p><center><font color="teal" size="+1">村居即事<sub>﹝宋 ‧ 范成大﹞</sub></font></center></p>

<p>绿遍山原白满川，子规声里雨如烟。乡村四月闲人少，才了蚕桑又插田。</p>
<p><center><font color="teal" size="+1">题榴花<sub>﹝宋 ‧ 朱熹﹞</sub></font></center></p>

<p>五月榴花照眼明，枝间时见子初成。可怜此地无车马，颠倒苍苔落绛英。</p>
<p><center><font color="teal" size="+1">村晚<sub>﹝宋 ‧ 雷震﹞</sub></font></center></p>

<p>草满池塘水满陂，山衔落日浸寒漪。牧童归去横牛背，短笛无腔信口吹。</p>
<p><center><font color="teal" size="+1">茅檐<sub>﹝宋 ‧ 王安石﹞</sub></font></center></p>

<p>茅檐常扫净无苔，花木成蹊手自栽。一水护田将绿绕，两山排闼送青来。</p>
<p><center><font color="teal" size="+1">乌衣巷<sub>﹝唐 ‧ 刘禹锡﹞</sub></font></center></p>

<p>朱雀桥边野草花，乌衣巷口夕阳斜。旧时王谢堂前燕，飞入寻常百姓家。</p>
<p><center><font color="teal" size="+1">送元二使安西<sub>﹝唐 ‧ 王维﹞</sub></font></center></p>

<p>渭城朝雨浥轻尘，客舍青青柳色新。劝君更尽一杯酒，西出阳关无故人。</p>
<p><center><font color="teal" size="+1">与史朗中饮听黄鹤楼上吹笛<sub>﹝唐 ‧ 李白﹞</sub></font></center></p>

<p>一为迁客去长沙，西望长安不见家。黄鹤楼中吹玉笛，江城五月落梅花。</p>
<p><center><font color="teal" size="+1">题淮南寺<sub>﹝宋 ‧ 程颢﹞</sub></font></center></p>

<p>南去北来休便休，白蘋吹尽楚江秋。道人不是悲秋客，一任晚山相对愁。</p>
<p><center><font color="teal" size="+1">秋月<sub>﹝宋 ‧ 程颢﹞</sub></font></center></p>

<p>清溪流过碧山头，空水澄鲜一色秋。隔断红尘三十里，白云红叶两悠悠。</p>
<p><center><font color="teal" size="+1">七夕<sub>﹝宋 ‧ 杨朴﹞</sub></font></center></p>

<p>未会牵牛意若何，须邀织女弄金梭。年年乞与人间巧，不道人间巧已多。</p>
<p><center><font color="teal" size="+1">立秋<sub>﹝宋 ‧ 刘翰﹞</sub></font></center></p>

<p>乳鸦啼散玉屏空，一枕新凉一扇风。睡起秋声无觅处，满阶梧叶月明中。</p>
<p><center><font color="teal" size="+1">秋夕<sub>﹝唐 ‧ 杜牧﹞</sub></font></center></p>

<p>银烛秋光冷画屏，轻罗小扇扑流萤。天街夜色凉如水，卧看牵牛织女星。</p>
<p><center><font color="teal" size="+1">中秋月<sub>﹝唐 ‧ 杜牧﹞</sub></font></center></p>

<p>暮云收尽溢清寒，银汉无声转玉盘。此生此夜不长好，明月明年何处看？</p>
<p><center><font color="teal" size="+1">江楼有感<sub>﹝唐 ‧ 赵嘏﹞</sub></font></center></p>

<p>独上江楼思渺然，月光如水水如天。同来玩月人何在，风景依稀似去年。</p>
<p><center><font color="teal" size="+1">题临安邸<sub>﹝宋 ‧ 林升﹞</sub></font></center></p>

<p>山外青山楼外楼，西湖歌舞几时休。暖风薰得游人醉，直把杭州作汴州。</p>
<p><center><font color="teal" size="+1">西湖<sub>﹝宋 ‧ 苏轼﹞</sub></font></center></p>

<p>毕竟西湖六月中，风光不与四时同。接天莲叶无穷碧，映日荷花别样红。</p>
<p><center><font color="teal" size="+1">饮湖上初晴后雨<sub>﹝宋 ‧ 苏轼﹞</sub></font></center></p>

<p>水光潋滟晴方好，山色空蒙雨亦奇。欲把西湖比西子，淡妆浓抹总相宜。</p>
<p><center><font color="teal" size="+1">入直召对选德殿赐茶而退<sub>﹝宋 ‧ 周必大﹞</sub></font></center></p>

<p>绿槐夹道集昏鸦，敕使传宣坐赐茶。归到玉堂清不寐，月钩初上紫薇花。</p>
<p><center><font color="teal" size="+1">夏日登车盖亭<sub>﹝宋 ‧ 蔡确﹞</sub></font></center></p>

<p>纸屏石枕竹方床，手倦抛书午梦长。睡起莞然成独笑，数声渔笛在沧浪。</p>
<p><center><font color="teal" size="+1">真玉堂作<sub>﹝宋 ‧ 洪咨夔﹞</sub></font></center></p>

<p>禁门深锁寂无哗，浓墨淋漓两相麻。唱彻五更天未晓，一墀月浸紫薇花。</p>
<p><center><font color="teal" size="+1">竹楼<sub>﹝唐 ‧ 李嘉佑﹞</sub></font></center></p>

<p>傲吏身闲笑五侯，西江取竹起高楼。南风不用蒲葵扇，纱帽闲眠对水鸥。</p>
<p><center><font color="teal" size="+1">直中书省<sub>﹝唐 ‧ 白居易﹞</sub></font></center></p>

<p>丝纶阁下文章静，钟鼓楼中刻漏长。独坐黄昏谁是伴，紫薇花对紫薇郎。</p>
<p><center><font color="teal" size="+1">观书有感（其一）<sub>﹝宋 ‧ 朱熹﹞</sub></font></center></p>

<p>半亩方塘一鉴开，天光云影共徘徊。问渠那得清如许，为有源头活水来。</p>
<p><center><font color="teal" size="+1">泛舟<sub>﹝宋 ‧ 朱熹﹞</sub></font></center></p>

<p>昨夜江边春水生，艨艟巨舰一毛轻。向来枉费推移力，此日中流自在行。</p>
<p><center><font color="teal" size="+1">冷泉亭<sub>﹝宋 ‧ 林稹﹞</sub></font></center></p>

<p>一泓清可沁诗脾，冷暖年来只自知。流出西湖载歌舞，回头不似在山时。</p>
<p><center><font color="teal" size="+1">冬景<sub>﹝宋 ‧ 苏轼﹞</sub></font></center></p>

<p>荷尽已无擎雨盖，菊残犹有傲霜枝。一年好景君须记，最是橙黄橘绿时。</p>
<p><center><font color="teal" size="+1">枫桥夜泊<sub>﹝唐 ‧ 张继﹞</sub></font></center></p>

<p>月落乌啼霜满天，江枫渔火对愁眠。姑苏城外寒山寺，夜半钟声到客船。</p>
<p><center><font color="teal" size="+1">寒夜<sub>﹝宋 ‧ 杜小山﹞</sub></font></center></p>

<p>寒夜客来茶当酒，竹炉汤沸火初红。寻常一样窗前月，才有梅花便不同。</p>
<p><center><font color="teal" size="+1">霜月<sub>﹝唐 ‧ 李商隐﹞</sub></font></center></p>

<p>初闻征雁已无蝉，百尺楼台水接天。青女素娥俱耐冷，月中霜里斗婵娟。</p>
<p><center><font color="teal" size="+1">梅<sub>﹝宋 ‧ 王淇﹞</sub></font></center></p>

<p>不受尘埃半点侵，竹篱茅舍自甘心。只因误识林和靖，惹得诗人说到今。</p>
<p><center><font color="teal" size="+1">早春<sub>﹝宋 ‧ 白玉蟾﹞</sub></font></center></p>

<p>南枝才放两三花，雪里吟香弄粉些。淡淡著烟浓著月，深深笼水浅笼沙。</p>
<p><center><font color="teal" size="+1">雪梅<sub>﹝宋 ‧ 卢梅坡﹞</sub></font></center></p>

<p>其一<br>梅雪争春未肯降，骚人阁笔费评章。梅须逊雪三分白，雪却输梅一段香。</p>
<p>其二<br>有梅无雪不精神，有雪无诗俗了人。日暮诗成天又雪，与梅井作十分春。</p>
<p><center><font color="teal" size="+1">答锺弱翁<sub>﹝宋 ‧ 牧童﹞</sub></font></center></p>

<p>草铺横野六七里，笛弄晚风三四声。归来饱饭黄昏后，不脱蓑衣卧月明。</p>
<p><center><font color="teal" size="+1">秦淮夜泊<sub>﹝唐 ‧ 杜牧﹞</sub></font></center></p>

<p>烟笼寒水月笼沙，夜泊秦淮近酒家。商女不知亡国恨，隔江犹唱后庭花。</p>
<p><center><font color="teal" size="+1">归雁<sub>﹝唐 ‧ 钱起﹞</sub></font></center></p>

<p>潇湘何事等闲回，水碧沙明两岸苔。二十五弦弹夜月，不胜清怨却飞来。</p>
<p><center><font color="teal" size="+1">题壁<sub>﹝无名氏﹞</sub></font></center></p>

<p>一团茅草乱蓬蓬，蓦地烧天蓦地空。争似满炉煨榾柮，漫腾腾地暖烘烘。</p>
</div>

<hr>

<h2 id="七言律诗"><a href="#七言律诗" class="headerlink" title="七言律诗"></a>七言律诗</h2><div style="text-align:center;">

<p><center><font color="teal" size="+1">早朝大明宫<sub>﹝唐 ‧ 贾至﹞</sub></font></center></p>

<p>银烛朝天紫陌长，禁城春色晓苍苍。千条弱柳垂青锁，百啭流莺绕建章。<br>剑佩声随玉墀步，衣冠身惹御炉香。共沐恩波凤池上，朝朝染翰侍君王。</p>
<p><center><font color="teal" size="+1">和贾舍人早朝<sub>﹝唐 ‧ 杜甫﹞</sub></font></center></p>

<p>五夜漏声催晓箭，九重春色醉仙桃。旌旗日暖龙蛇动，宫殿风微燕雀高。<br>朝罢香烟携满袖，诗成珠玉在挥毫。欲知世掌丝纶美，池上于今有凤毛。</p>
<p><center><font color="teal" size="+1">和贾舍人早朝<sub>﹝唐 ‧ 王维﹞</sub></font></center></p>

<p>绛帻鸡人报晓筹，尚衣方进翠云裘。九天阊阖开宫殿，万国衣冠拜冕旒。<br>日色才临仙掌动，香烟欲傍衮龙浮。朝罢须裁五色诏，佩声归到凤池头。</p>
<p><center><font color="teal" size="+1">和贾舍人早朝<sub>﹝唐 ‧ 岑参﹞</sub></font></center></p>

<p>鸡鸣紫陌曙光寒，莺啭皇州春色阑。金阙晓钟开万户，玉阶仙仗拥千官。<br>花迎剑佩星初落，柳拂旌旗露未乾。独有凤凰池上客，阳春一曲和皆难。</p>
<p><center><font color="teal" size="+1">上元应制<sub>﹝宋 ‧ 蔡襄﹞</sub></font></center></p>

<p>高列千峰宝炬森，端门方喜翠华临。宸游不为三元夜，乐事还同万众心。<br>天上清光留此夕，人间和气阁春阴。要知尽庆华封祝，四十余年惠爱深。</p>
<p><center><font color="teal" size="+1">上元应制<sub>﹝宋 ‧ 王淇﹞</sub></font></center></p>

<p>雪消华月满仙台，万烛当楼宝扇开。双凤云中扶辇下，六鳌海上驾山来。<br>镐京春酒沾周宴，汾水秋风陋汉才。一曲升平人尽乐，君王又进紫霞杯。</p>
<p><center><font color="teal" size="+1">侍宴<sub>﹝唐 ‧ 沈佺期﹞</sub></font></center></p>

<p>皇家贵主好神仙，别业初开云汉边。山出尽如鸣凤岭，池成不让饮龙川。<br>妆楼翠幌教春住，舞阁金铺借日悬。敬从乘舆来此地，称觞献寿乐钧天。</p>
<p><center><font color="teal" size="+1">答丁元珍<sub>﹝宋 ‧ 欧阳修﹞</sub></font></center></p>

<p>春风疑不到天涯，二月山城未见花。残雪压枝犹有橘，冻雷惊笋欲抽芽。<br>夜闻啼雁生乡思，病入新年感物华。曾是洛阳花下客，野芳虽晚不须嗟。</p>
<p><center><font color="teal" size="+1">插花吟<sub>﹝宋 ‧ 邵雍﹞</sub></font></center></p>

<p>头上花枝照酒卮，酒卮中有好花枝。身经两世太平日，眼见四朝全盛时。<br>况复筋骸粗康健，那堪时节正芳菲。酒涵花影红光溜，争忍花前不醉归。</p>
<p><center><font color="teal" size="+1">寓意<sub>﹝宋 ‧ 晏殊﹞</sub></font></center></p>

<p>油壁香车不再逢，峡云无迹任西东。梨花院落溶溶月，柳絮池塘淡淡风。<br>几日寂寥伤酒后，一番萧瑟禁烟中。鱼书欲寄何由达，水远山长处处同。</p>
<p><center><font color="teal" size="+1">寒食书事<sub>﹝宋 ‧ 赵鼎﹞</sub></font></center></p>

<p>寂寂柴门村落里，也教插柳纪年华。禁烟不到粤人国，上冢亦携庞老家。<br>汉寝唐陵无麦饭，山溪野径有梨花。一樽竟藉青苔卧，莫管城头奏暮笳。</p>
<p><center><font color="teal" size="+1">清明<sub>﹝宋 ‧ 黄庭坚﹞</sub></font></center></p>

<p>佳节清明桃李笑，野田荒冢只生愁。雷惊天地龙蛇蛰，雨足郊原草木柔。<br>人乞祭余骄妾妇，士甘焚死不公侯。贤愚千载知谁是，满眼蓬蒿共一丘。</p>
<p><center><font color="teal" size="+1">清明<sub>﹝宋 ‧ 高菊卿﹞</sub></font></center></p>

<p>南北山头多墓田，清明祭扫各纷然。纸灰飞作白蝴蝶，泪血染成红杜鹃。<br>日落狐狸眠冢上，夜归儿女笑灯前。人生有酒须当醉，一滴何曾到九泉。</p>
<p><center><font color="teal" size="+1">郊行即事<sub>﹝宋 ‧ 程颢﹞</sub></font></center></p>

<p>芳原绿野恣行时，春入遥山碧四围。兴逐乱红穿柳巷，困临流水坐苔矶。<br>莫辞盏酒十分劝，只恐风花一片飞。况是清明好天气，不妨游衍莫忘归。</p>
<p><center><font color="teal" size="+1">秋千<sub>﹝宋 ‧ 僧惠洪﹞</sub></font></center></p>

<p>画架双裁翠络偏，佳人春戏小楼前。飘扬血色裙拖地，断送玉容人上天。<br>花皮润沾红杏雨，彩绳斜挂绿杨烟。下来闲处从容立，疑是蟾宫谪神仙。</p>
<p><center><font color="teal" size="+1">曲江对酒<sub>﹝唐 ‧ 杜甫﹞</sub></font></center></p>

<p>其一<br>一片花飞减却春，风飘万点正愁人。且看欲尽花经眼，莫厌伤多酒入唇。<br>江上小堂巢翡翠，苑边高冢卧麒麟。细推物理须行乐，何用浮名绊此身。</p>
<p>其二<br>朝回日日典春衣，每日江头尽醉归。酒债寻常行处有，人生七十古来稀。<br>穿花蛱蝶深深见，点水蜻蜓款款飞。传与风光共流转，暂时相赏莫相违。</p>
<p><center><font color="teal" size="+1">黄鹤楼<sub>﹝唐 ‧ 崔颢﹞</sub></font></center></p>

<p>昔人已乘黄鹤去，此地空余黄鹤楼。黄鹤一去不复返，白云千载空悠悠。<br>晴川历历汉阳树，芳草萋萋鹦鹉州。日暮乡关何处是，烟波江上使人愁。</p>
<p><center><font color="teal" size="+1">旅怀<sub>﹝唐 ‧ 崔涂﹞</sub></font></center></p>

<p>水流花谢两无情，送尽东风过楚城。蝴蝶梦中家万里，杜鹃枝上月三更。<br>故园书动经年绝，华发春催两鬓生。自是不归归便得，五湖烟景有谁争。</p>
<p><center><font color="teal" size="+1">答李儋<sub>﹝唐 ‧ 韦应物﹞</sub></font></center></p>

<p>去年花里逢君别，今日花开又一年。世事茫茫难自料，春愁黯黯独成眠。<br>身多疾病思田里，邑有流亡愧俸钱。闻道欲来相问讯，西楼望月几回圆。</p>
<p><center><font color="teal" size="+1">江村<sub>﹝唐 ‧ 杜甫﹞</sub></font></center></p>

<p>清江一曲抱村流，长夏江村事事幽。自去自来梁上燕，相亲相近水中鸥。<br>老妻画纸为棋局，稚子敲针作钓钩。多病所须惟药物，微躯此外更何求。</p>
<p><center><font color="teal" size="+1">夏日<sub>﹝宋 ‧ 张文潜﹞</sub></font></center></p>

<p>长夏江村风日清，檐牙燕雀已生成。蝶衣晒粉花枝午，蛛网添丝屋角晴。<br>落落疏廉邀月影，嘈嘈虚枕纳溪声。久斑两鬓如霜雪，直欲樵渔过此生。</p>
<p><center><font color="teal" size="+1">积雨辋川庄作<sub>﹝唐 ‧ 王维﹞</sub></font></center></p>

<p>积雨空林烟火迟，蒸藜炊黍饷东菑。漠漠水田飞白鹭，阴阴夏木啭黄鹂。<br>山中习静合朝槿，松下清斋折露葵。野老与人争席罢，海鸥何事更相疑。</p>
<p><center><font color="teal" size="+1">新竹<sub>﹝宋 ‧ 陆游﹞</sub></font></center></p>

<p>插棘编篱谨护持，养成寒碧映涟漪。清风掠地秋先到，赤日行天午不知。<br>解箨时闻声簌簌，放梢初见影离离。归闲我欲频来此，枕簟仍教到处随。</p>
<p><center><font color="teal" size="+1">偶成<sub>﹝宋 ‧ 程颢﹞</sub></font></center></p>

<p>闲来无事不从容，睡觉东窗日已红。万物静观皆自得，四时佳兴与人同。<br>道通天地有形外，思入风云变态中。富贵不淫贫贱乐，男儿到此是豪雄。</p>
<p><center><font color="teal" size="+1">表兄话旧<sub>﹝唐 ‧ 窦叔向﹞</sub></font></center></p>

<p>夜合花开香满庭，夜深微雨醉初醒。远书珍重何由达，旧事凄凉不可听。<br>去日儿童皆长大，昔年亲友半凋零。明朝又是孤舟别，愁见河桥酒幔青。</p>
<p><center><font color="teal" size="+1">游月陂<sub>﹝宋 ‧ 程颢﹞</sub></font></center></p>

<p>月坡堤上四徘徊，北有中天百尺台。万物已随秋气改，一樽聊为晚凉开。<br>水心云影闲相照，林下泉声静自来。世事无端何足计，但逢佳节约重陪。</p>
<p><center><font color="teal" size="+1">秋兴八首<sub>﹝唐 ‧ 杜甫﹞</sub></font></center></p>

<p>其一<br>千家山郭静朝晖，日日江楼坐翠微。信宿渔人还泛泛，清秋燕子故飞飞。<br>匡衡抗疏功名薄，刘向传经心事违。同学少年多不贱，五陵裘马自轻肥。</p>
<p>其二<br>蓬莱宫阙对南山，承露金茎霄汉间。西望瑶池降王母，东来紫气满函关。<br>云移雉尾开宫扇，日绕龙鳞识圣颜。一卧沧江惊岁晚，几回青琐点朝班。</p>
<p>其三<br>玉露凋伤枫树林，巫山巫峡气萧森。江间波浪兼天涌，塞上风云接地阴。<br>丛菊两开他日泪，孤舟一系故园心。寒衣处处催刀尺，白帝城高急暮砧。</p>
<p>其四<br>昆明池水汉时功，武帝旌旗在眼中。织女机丝虚夜月，石鲸鳞甲动秋风。<br>波飘菰米沉云黑，露冷莲房坠粉红。关塞极天惟鸟道，江湖满地一渔翁。</p>
<p><center><font color="teal" size="+1">月夜舟中<sub>﹝宋 ‧ 戴复古﹞</sub></font></center></p>

<p>满船明月浸虚空，绿水无痕夜气冲。诗思浮沈樯影里，梦魂摇拽橹声中。<br>星辰冷落碧潭水，鸿雁悲鸣红蓼风。数点渔灯依古岸，断桥垂露滴梧桐。</p>
<p><center><font color="teal" size="+1">长安秋望<sub>﹝唐 ‧ 赵嘏﹞</sub></font></center></p>

<p>云物凄凉拂署流，汉家宫阙动高秋。残星几点雁横塞，长笛一声人倚楼。<br>紫艳半开篱菊静，红衣落尽渚莲愁。鲈鱼正美不归去，空戴南冠学楚囚。</p>
<p><center><font color="teal" size="+1">新秋<sub>﹝唐 ‧ 杜甫﹞</sub></font></center></p>

<p>火云犹未敛奇峰，欹枕初惊一叶风。几处园林萧瑟里，谁家砧杵寂寥中。<br>蝉声断续悲残月，萤焰高低照暮空。赋就金门期再献，夜深搔首叹飞蓬。</p>
<p><center><font color="teal" size="+1">中秋<sub>﹝宋 ‧ 李朴﹞</sub></font></center></p>

<p>皓魄当空宝镜升，云间仙籁寂无声。平分秋色一轮满，长伴云衢千里明。<br>狡兔空从弦外落，妖蟆休向眼前生。灵槎拟约同携手，更待银河澈底清。</p>
<p><center><font color="teal" size="+1">九日蓝耕会饮<sub>﹝唐 ‧ 杜甫﹞</sub></font></center></p>

<p>老去悲秋强自宽，兴来今日尽君欢。羞将短发还吹帽，笑倩旁人为正冠。<br>蓝水远从千涧落，玉山高并两峰寒。明年此会知谁健，醉把茱萸仔细看。</p>
<p><center><font color="teal" size="+1">秋思<sub>﹝宋 ‧ 陆游﹞</sub></font></center></p>

<p>利欲驱人万火牛，江湖浪迹一沙鸥。日长似岁闲方觉，事大如天醉亦休。<br>砧杵敲残深巷月，梧桐摇落故园秋。欲舒老眼无高处，安得元龙百尺楼。</p>
<p><center><font color="teal" size="+1">与朱山人<sub>﹝唐 ‧ 杜甫﹞</sub></font></center></p>

<p>锦里先生乌角巾，园收芋栗未全贫。惯看宾客儿童喜，得食阶除鸟雀驯。<br>秋水才深四五尺，野航恰受两三人。白沙翠竹江村暮，相送柴门月色新。</p>
<p><center><font color="teal" size="+1">闻笛<sub>﹝唐 ‧ 赵嘏﹞</sub></font></center></p>

<p>谁家吹笛画楼中，断续声随断续风。响遏行云横碧落，清和冷月到帘栊。<br>兴来三弄有桓子，赋就一篇怀马融。曲罢不知人在否，余音嘹亮尚飘空。</p>
<p><center><font color="teal" size="+1">冬景<sub>﹝宋 ‧ 刘克庄﹞</sub></font></center></p>

<p>晴窗早觉爱朝曦，竹外秋声渐作威。命仆安排新暖阁，呼童熨贴旧寒衣。<br>叶浮嫩绿酒初熟，橙切香黄蟹正肥。蓉菊满园皆可羡，赏心从此莫相违。</p>
<p><center><font color="teal" size="+1">冬至<sub>﹝唐 ‧ 杜甫﹞</sub></font></center></p>

<p>天时人事日相催，冬至阳生春又来。刺绣五纹添弱线，吹葭六管动飞灰。<br>岸容待腊将舒柳，山意冲寒欲放梅。云物不殊乡国异，教儿且覆掌中杯。</p>
<p><center><font color="teal" size="+1">梅花<sub>﹝宋 ‧ 林逋﹞</sub></font></center></p>

<p>众芳摇落独鲜妍，占断风情向小园。疏影横斜水清浅，暗香浮动月黄昏。<br>霜禽欲下先偷眼，粉蝶如知合断魂。幸有微吟可相狎，不须檀板共金樽。</p>
<p><center><font color="teal" size="+1">左迁至蓝关示侄孙湘<sub>﹝唐 ‧ 韩愈﹞</sub></font></center></p>

<p>一封朝奏九重天，夕贬潮阳路八千。本为圣朝除弊政，敢将衰朽惜残年。<br>云横秦岭家何在，雪拥蓝关马不前。知汝远来应有意，好收吾骨瘴江边。</p>
<p><center><font color="teal" size="+1">干戈<sub>﹝宋 ‧ 王中﹞</sub></font></center></p>

<p>干戈未定欲何之，一事无成两鬓丝。踪迹大纲王粲传，情怀小样杜陵诗。<br>鶺鴒音断人千里，乌鹊巢寒月一枝。安得中山千日酒，酩然直到太平时。</p>
<p><center><font color="teal" size="+1">归隐<sub>﹝宋 ‧ 陈抟﹞</sub></font></center></p>

<p>十年踪迹走红尘，回首青山入梦频。紫绶纵荣争及睡，朱门虽富不如贫。<br>愁闻剑戟扶危主，闷听笙歌聒醉人。携取旧书归旧隐，野花啼鸟一般春。</p>
<p><center><font color="teal" size="+1">山中寡妇<sub>﹝唐 ‧ 杜荀鹤﹞</sub></font></center></p>

<p>夫因兵乱守蓬茅，麻苎裙衫鬓发焦。桑柘废来犹纳税，田园荒尽尚徵苗。<br>时挑野菜和根煮，旋砍生柴带叶烧。任是深山最深处，也应无计避征徭。</p>
<p><center><font color="teal" size="+1">送天师<sub>﹝明 ‧ 朱权﹞</sub></font></center></p>

<p>霜落芝城柳影疏，殷勤送客出鄱湖。黄金甲锁雷霆印，红锦韬缠日月符。<br>天上晓行骑只鹤，人间夜宿解双凫。匆匆归到神仙府，为问蟠桃熟也无。</p>
<p><center><font color="teal" size="+1">送毛伯温<sub>﹝明 ‧ 明世宗﹞</sub></font></center></p>

<p>大将南征胆气豪，腰横秋水雁翎刀。风吹鼍鼓山河动，电闪旌旗日月高。<br>天上麒麟原有种，穴中蝼蚁岂能逃。太平待诏归来日，朕与先生解战袍。</p>
</div>

<hr>

<p><center><font color="teal" size="+1">End</font></center></p>

<hr>
    </div>

    
    
    

    <footer class="post-footer">
          <div class="post-tags">
              <a href="/tags/%E8%92%99%E5%AD%A6%E5%8D%81%E7%AF%87/" rel="tag"># 蒙学十篇</a>
          </div>

        

          <div class="post-nav">
            <div class="post-nav-item">
                <a href="/%E5%8F%A4%E6%96%87%E6%9D%82%E9%80%89/%E8%92%99%E5%AD%A6%E5%8D%81%E7%AF%87/%E8%92%99%E5%AD%A6%E5%8D%81%E7%AF%87_03/" rel="prev" title="蒙学十篇 -（03）千字文">
                  <i class="fa fa-chevron-left"></i> 蒙学十篇 -（03）千字文
                </a>
            </div>
            <div class="post-nav-item">
                <a href="/%E5%8F%A4%E6%96%87%E6%9D%82%E9%80%89/%E8%92%99%E5%AD%A6%E5%8D%81%E7%AF%87/%E8%92%99%E5%AD%A6%E5%8D%81%E7%AF%87_05/" rel="next" title="蒙学十篇 -（05）弟子规">
                  蒙学十篇 -（05）弟子规 <i class="fa fa-chevron-right"></i>
                </a>
            </div>
          </div>
    </footer>
  </article>
</div>






</div>
  </main>

  <footer class="footer">
    <div class="footer-inner">


<div class="copyright">
  &copy; 
  <span itemprop="copyrightYear">2024</span>
  <span class="with-love">
    <i class="fa fa-heart"></i>
  </span>
  <span class="author" itemprop="copyrightHolder">得月庵主人</span>
</div>

    </div>
  </footer>

  
  <div class="back-to-top" role="button" aria-label="返回顶部">
    <i class="fa fa-arrow-up fa-lg"></i>
    <span>0%</span>
  </div>

<noscript>
  <div class="noscript-warning">Theme NexT works best with JavaScript enabled</div>
</noscript>


  
  <script src="https://cdnjs.cloudflare.com/ajax/libs/animejs/3.2.1/anime.min.js" integrity="sha256-XL2inqUJaslATFnHdJOi9GfQ60on8Wx1C2H8DYiN1xY=" crossorigin="anonymous"></script>
<script src="/js/comments.js"></script><script src="/js/utils.js"></script><script src="/js/motion.js"></script><script src="/js/next-boot.js"></script>

  <script src="https://cdnjs.cloudflare.com/ajax/libs/hexo-generator-searchdb/1.4.1/search.js" integrity="sha256-1kfA5uHPf65M5cphT2dvymhkuyHPQp5A53EGZOnOLmc=" crossorigin="anonymous"></script>
<script src="/js/third-party/search/local-search.js"></script>





  





</body>
</html>
