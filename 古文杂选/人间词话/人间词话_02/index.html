<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width">
<meta name="theme-color" content="#222"><meta name="generator" content="Hexo 6.0.0">

  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">



<link rel="stylesheet" href="https://cdnjs.cloudflare.com/ajax/libs/font-awesome/6.2.1/css/all.min.css" integrity="sha256-Z1K5uhUaJXA7Ll0XrZ/0JhX4lAtZFpT6jkKrEDT0drU=" crossorigin="anonymous">
  <link rel="stylesheet" href="https://cdnjs.cloudflare.com/ajax/libs/animate.css/3.1.1/animate.min.css" integrity="sha256-PR7ttpcvz8qrF57fur/yAx1qXMFJeJFiA6pSzWi0OIE=" crossorigin="anonymous">

<script class="next-config" data-name="main" type="application/json">{"hostname":"6gpp.github.io","root":"/","images":"/images","scheme":"Gemini","darkmode":false,"version":"8.14.0","exturl":false,"sidebar":{"position":"left","display":"post","padding":18,"offset":12},"copycode":{"enable":true,"style":null},"bookmark":{"enable":false,"color":"#222","save":"auto"},"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"stickytabs":false,"motion":{"enable":true,"async":false,"transition":{"menu_item":"fadeInDown","post_block":"fadeIn","post_header":"fadeInDown","post_body":"fadeInDown","coll_header":"fadeInLeft","sidebar":"fadeInUp"}},"prism":false,"i18n":{"placeholder":"搜索...","empty":"没有找到任何搜索结果：${query}","hits_time":"找到 ${hits} 个搜索结果（用时 ${time} 毫秒）","hits":"找到 ${hits} 个搜索结果"},"path":"/search.xml","localsearch":{"enable":true,"trigger":"auto","top_n_per_article":1,"unescape":false,"preload":false}}</script><script src="/js/config.js"></script>

    <meta name="description" content="一  　　白石之词，余所最爱者，亦仅二语，曰：“淮南皓月冷千山，冥冥归去无人管。” 　　南宋 姜夔《踏莎行》（自沔东来，丁未元日，至金陵，江上感梦而作。）　　燕燕轻盈，莺莺娇软。分明又向华胥见。夜长争得薄情知？春初早被相思染。　　别后书辞，别时针线。离魂暗逐郎行远。淮南皓月冷千山，冥冥归去无人管。 二  　　诗至唐中叶以后，殆为羔雁之具矣。故五代、北宋之诗，佳者绝少，而词则为其极盛时代。即">
<meta property="og:type" content="article">
<meta property="og:title" content="人间词话 - 卷二">
<meta property="og:url" content="https://6gpp.github.io/%E5%8F%A4%E6%96%87%E6%9D%82%E9%80%89/%E4%BA%BA%E9%97%B4%E8%AF%8D%E8%AF%9D/%E4%BA%BA%E9%97%B4%E8%AF%8D%E8%AF%9D_02/index.html">
<meta property="og:site_name" content="得月庵">
<meta property="og:description" content="一  　　白石之词，余所最爱者，亦仅二语，曰：“淮南皓月冷千山，冥冥归去无人管。” 　　南宋 姜夔《踏莎行》（自沔东来，丁未元日，至金陵，江上感梦而作。）　　燕燕轻盈，莺莺娇软。分明又向华胥见。夜长争得薄情知？春初早被相思染。　　别后书辞，别时针线。离魂暗逐郎行远。淮南皓月冷千山，冥冥归去无人管。 二  　　诗至唐中叶以后，殆为羔雁之具矣。故五代、北宋之诗，佳者绝少，而词则为其极盛时代。即">
<meta property="og:locale" content="zh_CN">
<meta property="article:published_time" content="2002-04-20T16:00:00.000Z">
<meta property="article:modified_time" content="2024-05-02T22:38:29.350Z">
<meta property="article:author" content="得月庵主人">
<meta property="article:tag" content="人间词话">
<meta name="twitter:card" content="summary">


<link rel="canonical" href="https://6gpp.github.io/%E5%8F%A4%E6%96%87%E6%9D%82%E9%80%89/%E4%BA%BA%E9%97%B4%E8%AF%8D%E8%AF%9D/%E4%BA%BA%E9%97%B4%E8%AF%8D%E8%AF%9D_02/">



<script class="next-config" data-name="page" type="application/json">{"sidebar":"","isHome":false,"isPost":true,"lang":"zh-CN","comments":true,"permalink":"https://6gpp.github.io/%E5%8F%A4%E6%96%87%E6%9D%82%E9%80%89/%E4%BA%BA%E9%97%B4%E8%AF%8D%E8%AF%9D/%E4%BA%BA%E9%97%B4%E8%AF%8D%E8%AF%9D_02/","path":"古文杂选/人间词话/人间词话_02/","title":"人间词话 - 卷二"}</script>

<script class="next-config" data-name="calendar" type="application/json">""</script>
<title>人间词话 - 卷二 | 得月庵</title>
  






  <script async defer data-website-id="" src=""></script>

  <script defer data-domain="" src=""></script>

  <noscript>
    <link rel="stylesheet" href="/css/noscript.css">
  </noscript>
</head>

<body itemscope itemtype="http://schema.org/WebPage" class="use-motion">
  <div class="headband"></div>

  <main class="main">
    <div class="column">
      <header class="header" itemscope itemtype="http://schema.org/WPHeader"><div class="site-brand-container">
  <div class="site-nav-toggle">
    <div class="toggle" aria-label="切换导航栏" role="button">
        <span class="toggle-line"></span>
        <span class="toggle-line"></span>
        <span class="toggle-line"></span>
    </div>
  </div>

  <div class="site-meta">

    <a href="/" class="brand" rel="start">
      <i class="logo-line"></i>
      <p class="site-title">得月庵</p>
      <i class="logo-line"></i>
    </a>
      <p class="site-subtitle" itemprop="description">万卷古今消永日，一窗昏晓送流年</p>
  </div>

  <div class="site-nav-right">
    <div class="toggle popup-trigger" aria-label="搜索" role="button">
        <i class="fa fa-search fa-fw fa-lg"></i>
    </div>
  </div>
</div>



<nav class="site-nav">
  <ul class="main-menu menu"><li class="menu-item menu-item-home"><a href="/" rel="section"><i class="fa fa-home fa-fw"></i>首页</a></li><li class="menu-item menu-item-sitemap"><a href="/links/map.html" rel="section"><i class="fa fa-sitemap fa-fw"></i>阅历</a></li><li class="menu-item menu-item-tags"><a href="/tags/" rel="section"><i class="fa fa-tags fa-fw"></i>标签</a></li><li class="menu-item menu-item-about"><a href="/about/" rel="section"><i class="fa fa-user fa-fw"></i>关于</a></li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup"><div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" maxlength="80"
           placeholder="搜索..." spellcheck="false"
           type="search" class="search-input">
  </div>
  <span class="popup-btn-close" role="button">
    <i class="fa fa-times-circle"></i>
  </span>
</div>
<div class="search-result-container no-result">
  <div class="search-result-icon">
    <i class="fa fa-spinner fa-pulse fa-5x"></i>
  </div>
</div>

    </div>
  </div>

</header>
        
  
  <aside class="sidebar">

    <div class="sidebar-inner sidebar-overview-active">
      <ul class="sidebar-nav">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <div class="sidebar-panel-container">
        <!--noindex-->
        <div class="post-toc-wrap sidebar-panel">
        </div>
        <!--/noindex-->

        <div class="site-overview-wrap sidebar-panel">
          <div class="site-author animated" itemprop="author" itemscope itemtype="http://schema.org/Person">
    <img class="site-author-image" itemprop="image" alt="得月庵主人"
      src="/images/avatar.jpg">
  <p class="site-author-name" itemprop="name">得月庵主人</p>
  <div class="site-description" itemprop="description">所有在读书中度过的日子都是美好的</div>
</div>
<div class="site-state-wrap animated">
  <nav class="site-state">
      <div class="site-state-item site-state-posts">
        <a href="/archives/">
          <span class="site-state-item-count">1234</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
          <a href="/categories/">
        <span class="site-state-item-count">8</span>
        <span class="site-state-item-name">分类</span></a>
      </div>
      <div class="site-state-item site-state-tags">
          <a href="/tags/">
        <span class="site-state-item-count">56</span>
        <span class="site-state-item-name">标签</span></a>
      </div>
  </nav>
</div>

        </div>
      </div>
    </div>

    
  </aside>


    </div>

    <div class="main-inner post posts-expand">


  


<div class="post-block">
  
  

  <article itemscope itemtype="http://schema.org/Article" class="post-content" lang="zh-CN">
    <link itemprop="mainEntityOfPage" href="https://6gpp.github.io/%E5%8F%A4%E6%96%87%E6%9D%82%E9%80%89/%E4%BA%BA%E9%97%B4%E8%AF%8D%E8%AF%9D/%E4%BA%BA%E9%97%B4%E8%AF%8D%E8%AF%9D_02/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="人间词话 - 卷二 | 得月庵">
      <meta itemprop="description" content="">
    </span>
      <header class="post-header">
        <h1 class="post-title" itemprop="name headline">
          人间词话 - 卷二
        </h1>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2002-04-21 00:00:00" itemprop="dateCreated datePublished" datetime="2002-04-21T00:00:00+08:00">2002-04-21</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E6%96%87%E6%9D%82%E9%80%89/" itemprop="url" rel="index"><span itemprop="name">古文杂选</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
        <span id="more"></span>

<hr>

<p><center><font color="teal" size="+1">一</font></center></p>

<p>　　白石之词，余所最爱者，亦仅二语，曰：“淮南皓月冷千山，冥冥归去无人管。”</p>
<p>　　南宋 姜夔《踏莎行》（自沔东来，丁未元日，至金陵，江上感梦而作。）<br>　　燕燕轻盈，莺莺娇软。分明又向华胥见。夜长争得薄情知？春初早被相思染。<br>　　别后书辞，别时针线。离魂暗逐郎行远。淮南皓月冷千山，冥冥归去无人管。</p>
<p><center><font color="teal" size="+1">二</font></center></p>

<p>　　诗至唐中叶以后，殆为羔雁之具矣。故五代、北宋之诗，佳者绝少，而词则为其极盛时代。即诗词兼擅如永叔、少游者，亦词胜于诗远甚。以其写之于诗者，不若写之于词者之真也。至南宋以后，词亦为羔雁之具，而词亦替矣。此亦文学升降之一关键也。</p>
<p><center><font color="teal" size="+1">三</font></center></p>

<p>　　曾纯甫中秋应制，作《壶中天慢》词，自注云：“是夜，西兴亦闻天乐。”谓宫中乐声，闻于隔岸也。毛子晋谓：“天神亦不以人废言。”近冯梦华复辩其诬。不解“天乐”二字文义，殊笑人也！</p>
<p>　　南宋 曾纯甫《壶中天慢》<br>　　素飙漾碧，看天衢稳送，一轮明月。翠水瀛壶人不到，比似世间秋别。玉手瑶笙，一时同色，小按霓裳叠。天津桥上，有人偷记新阕。<br>　　当日谁幻银桥？阿瞒儿戏，一笑成痴绝。肯信群仙高宴处，移下水晶宫阙。云海尘清，山河影满，桂冷吹香雪。何劳玉斧，金瓯千古无缺。<br>　　（此进御月词也。上皇大喜曰：“从来月词，不曾用‘金瓯’事，可谓新奇。”赐金束带、紫番罗、水晶碗。上亦赐宝盏。至一更五点还宫。是夜，西兴亦闻天乐焉。）</p>
<p><center><font color="teal" size="+1">四</font></center></p>

<p>　　梅溪、梦窗、中仙、玉田、草窗、西麓诸家，词虽不同，然同失之肤浅。虽时代使然，亦其才分有限也。近人弃周鼎而宝康瓠，实难索解。</p>
<p><center><font color="teal" size="+1">五</font></center></p>

<p>　　余填词不喜作长调，尤不喜用人韵。偶尔游戏，作《水龙吟》咏杨花，用质夫、东坡倡和韵，作《齐天乐》咏蟋蟀，用白石韵，皆有“与晋代兴”之意。余之所长殊不在是，世之君子宁以他词称我。</p>
<p><center><font color="teal" size="+1">六</font></center></p>

<p>　　余友沈昕伯（纮）自巴黎寄余《蝶恋花》一阕云：“帘外东风随燕到，春色东来，循我来时道。一霎围场生绿草，归迟却怨春来早。锦绣一城春水绕，庭院笙歌，行乐多年少。著意来开孤客抱，不知名字闲花鸟。”此词当在晏氏父子间，南宋人不能道也。</p>
<p><center><font color="teal" size="+1">七</font></center></p>

<p>　　樊抗夫谓余词如《浣溪沙》之“天末同云”、《蝶恋花》之“昨夜梦中”、“百尺朱楼”、“春到临春”等阕，凿空而道，开词家未有之境。余自谓才不若古人，但于力争第一义处，古人亦不如我用意耳。</p>
<p><center><font color="teal" size="+1">八</font></center></p>

<p>　　叔本华曰：“抒情诗，少年之作也；叙事诗及戏曲，壮年之作也。”余谓：抒情诗，国民幼稚时代之作也；叙事诗，国民盛壮时代之作也。故曲则古不如今。（元曲诚多天籁，然其思想之陋劣，布置之粗笨，千篇一律，令人喷饭。至本朝之《桃花扇》《长生殿》诸传奇，则进矣。）词则今不如古。盖一则以布局为主，一则须伫兴而成故也。</p>
<p><center><font color="teal" size="+1">九</font></center></p>

<p>　　北宋名家以方回为最次，其词如历下、新城之诗，非不华瞻，惜少真味。</p>
<p><center><font color="teal" size="+1">十</font></center></p>

<p>　　散文易学而难工，骈文难学而易工。近体诗易学而难工，古体诗难学而易工。小令易学而难工，长调难学而易工。</p>
<p><center><font color="teal" size="+1">十一</font></center></p>

<p>　　古诗云：“谁能思不歌？谁能饥不食？”诗词者，物之不得其平而鸣者也。故“欢愉之辞难工，愁苦之言易巧”。</p>
<p>　　《乐府诗集 ‧ 子夜歌》：谁能思不歌？谁能饥不食？日冥当户倚，惆怅底不忆。</p>
<p><center><font color="teal" size="+1">十二</font></center></p>

<p>　　社会上之习惯，杀许多之善人。文学上之习惯，杀许多之天才。</p>
<p><center><font color="teal" size="+1">十三</font></center></p>

<p>　　词之为体，“要眇宜修”。能言诗之所不能言，而不能尽言诗之所能言。诗之境阔，词之言长。</p>
<p>　　《楚辞 ‧ 九歌 ‧ 湘君》：君不行兮夷犹，蹇谁留兮中洲？美要眇兮宜修，沛吾乘兮桂舟。</p>
<p><center><font color="teal" size="+1">十四</font></center></p>

<p>　　言气质，言神韵，不如言境界。有境界，本也；气质、神韵，末也；有境界而二者随之矣。</p>
<p><center><font color="teal" size="+1">十五</font></center></p>

<p>　　“秋风吹渭水，落叶满长安。”美成以之入词，白仁甫以之入曲。此借古人之境界为我之境界者也。然非自有境界，古人亦不为我用。</p>
<p>　　唐代 贾岛《忆江上吴处士》<br>　　闽国扬帆去，蟾蜍亏复圆。秋风吹渭水，落叶满长安。<br>　　此地聚会夕，当时雷雨寒。兰桡殊未返，消息海云端。</p>
<p>　　北宋 周邦彦《齐天乐 ‧ 秋思》<br>　　绿芜凋尽台城路，殊乡又逢秋晚。暮雨生寒，鸣蛩劝织，深阁时闻裁剪。云窗静掩。叹重拂罗裀，顿疏花簟。尚有綀囊，露萤清夜照书卷。<br>　　荆江留滞最久，故人相望处，离思何限？渭水西风，长安乱叶，空忆诗情宛转。凭高眺远。正玉液新蒭，蟹螯初荐。醉倒山翁，但愁斜照敛。</p>
<p>　　元代 白朴《双调 ‧ 得胜乐 ‧ 秋》：玉露冷，蛩吟砌。听落叶西风渭水。寒雁儿长空嘹唳。陶元亮醉在东篱。</p>
<p><center><font color="teal" size="+1">十六</font></center></p>

<p>　　词家多以景寓情。其专作情语而绝妙者，如牛峤之“须作一生拼，尽君今日欢”。顾夐之“换我心，为你心，始知相忆深”。欧阳修之“衣带渐宽终不悔，为伊消得人憔悴”。美成之“许多烦恼，只为当时，一饷留情”。此等词，古今曾不多见。余《乙稿》中颇于此方面有开拓之功。</p>
<p>　　晚唐 牛峤《菩萨蛮》<br>　　玉炉冰簟鸳鸯锦，粉融香汗流山枕。帘外辘轳声，敛眉含笑惊。<br>　　柳阴烟漠漠，低鬓蝉钗落。须作一生拼，尽君今日欢。</p>
<p>　　五代 顾夐《诉衷情》<br>　　永夜抛人何处去？绝来音。香阁掩，眉敛，月将沉。<br>　　争忍不相寻？怨孤衾。换我心为你心，始知相忆深。</p>
<p>　　北宋 周邦彦《庆宫春》<br>　　云接平冈，山围寒野，路回渐转孤城。衰柳啼鸦，惊风驱雁，动人一片秋声。倦途休驾，淡烟里、微茫见星。尘埃憔悴，生怕黄昏，离思牵萦。<br>　　华堂旧日逢迎。花艳参差，香雾飘零。弦管当头，偏怜娇凤，夜深簧暖笙清。眼波传意，恨密约、匆匆未成。许多烦恼，只为当时，一饷留情。</p>
<p><center><font color="teal" size="+1">十七</font></center></p>

<p>　　长调自以周、柳、苏、辛为最工。美成《浪淘沙慢》二词，精壮顿挫，已开北曲之先声。若屯田之《八声甘州》，玉局之《水调歌头》（中秋寄子由），则伫兴之作，格高千古，不能以常词论也。</p>
<p>　　北宋 周邦彦《浪淘沙慢》</p>
<p>　　其一<br>　　昼阴重，霜凋岸草，雾隐城堞。南陌脂车待发，东门帐饮乍阕。正拂面、垂杨堪揽结。掩红泪、玉手亲折。念汉浦，离鸿去何许？经时信音绝。<br>　　情切。望中地远天阔。向露冷风清，无人处、耿耿寒漏咽。嗟万事难忘，唯是轻别。翠尊未竭，凭断云，留取西楼残月。<br>　　罗带光销纹衾叠。连环解、旧香顿歇。怨歌永、琼壶敲尽缺。恨春去、不与人期，弄夜色、空余满地梨花雪。</p>
<p>　　其二<br>　　万叶战，秋声露结，雁度砂碛。细草和烟尚绿，遥山向晚更碧。见隐隐、云边新月白。映落照、帘幕千家。听数声、何处倚楼笛？装点尽秋色。<br>　　脉脉。旅情暗自消释。念珠玉、临水犹悲感，何况天涯客？忆少年歌酒，当时踪迹。岁华易老，衣带宽，懊恼心肠终窄。<br>　　飞散后、风流人阻。蓝桥约、怅恨路隔。马蹄过，犹嘶旧巷陌。叹往事、一一堪伤，旷望极。凝思又把阑干拍。</p>
<p>　　北宋 柳永《八声甘州》<br>　　对潇潇，暮雨洒江天，一番洗清秋。渐霜风凄紧，关河冷落，残照当楼。是处红衰翠减，苒苒物华休。惟有长江水，无语东流。<br>　　不忍登高临远，望故乡渺邈，归思难收。叹年来踪迹，何事苦淹留？想佳人、妆楼颙望，误几回、天际识归舟。争知我、倚阑干处，正恁凝愁。</p>
<p>　　北宋 苏轼《水调歌头》（丙辰中秋，欢饮达旦，大醉，作此篇，兼怀子由。）<br>　　明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。<br>　　转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。</p>
<p><center><font color="teal" size="+1">十八</font></center></p>

<p>　　稼轩《贺新郎》（送茂嘉十二弟）词，章法绝妙。且语语有境界，此能品而几于神者。然非有意为之，故后人不能学也。</p>
<p>　　南宋 辛弃疾《贺新郎》（送茂嘉十二弟）<br>　　绿树听鹈鴂。更那堪、鹧鸪声住，杜鹃声切。啼到春归无寻处，苦恨芳菲都歇。算未抵、人间离别。马上琵琶关塞黑，更长门翠辇辞金阙。看燕燕，送归妾。<br>　　将军百战身名裂。向河梁、回头万里，故人长绝。易水萧萧西风冷，满座衣冠似雪。正壮士、悲歌未彻。啼鸟还知如许恨，料不啼、清泪长啼血。谁共我，醉明月！</p>
<p><center><font color="teal" size="+1">十九</font></center></p>

<p>　　稼轩《贺新郎》词：“柳暗凌波路。送春归、猛风暴雨，一番新绿。”又，《定风波》词：“从此酒酣明月夜。耳热。”“绿”、“热”二字，皆作上去用。与韩玉《东浦词·贺新郎》以“玉”、“曲”叶“注”、“女”，《卜算子》以“夜”、“谢”叶“节”、“月”，已开北曲四声通押之祖。</p>
<p>　　南宋 辛弃疾《贺新郎》<br>　　柳暗凌波路。送春归、猛风暴雨，一番新绿。千里潇湘葡萄涨，人解扁舟欲去。又樯燕、留人相语。艇子飞来生尘步，唾花寒、唱我新番句。波似箭，催鸣橹。<br>　　黄陵祠下山无数。听湘娥、泠泠曲罢，为谁情苦？行到东吴春已暮，正江阔潮平稳渡。望金雀、觚棱翔舞。前度刘郎今重到，问玄都、千树花存否？愁为倩，么弦诉。</p>
<p>　　南宋 辛弃疾《定风波》<br>　　金印累累佩陆离，河梁更赋断肠诗。莫拥旌旗真个去。何处？玉堂元自要论思。<br>　　且约风流三学士，同醉。春风看试几枪旗。从此酒酣明月夜。耳热。那边应是说侬时。</p>
<p>　　南宋 韩玉《贺新郎》（咏水仙）<br>　　绰约人如玉。试新妆、娇黄半绿，汉宫匀注。倚傍小阑闲伫立。翠带风前似舞。记洛浦、当年俦侣。罗袜尘生香冉冉，料征鸿、微步凌波女。惊梦断，楚江曲。<br>　　春工若见应为主。忍教都、闲亭邃馆，冷风凄雨。待把此花都折取，和泪连香寄与。须信道、离情如许。烟水茫茫斜照里，是骚人、九辨招魂处。千古恨，与谁语？</p>
<p>　　南宋 韩玉《卜算子》<br>　　杨柳绿成阴，初过寒食节。门掩金铺独自眠，那更逢寒夜。<br>　　强起立东风，惨惨梨花谢。何事王孙不早归？寂寞秋千月。</p>
<p><center><font color="teal" size="+1">二十</font></center></p>

<p>　　谭复堂《箧中词选》谓：“蒋鹿潭《水云楼词》与成容若、项莲生，二百年间，分鼎三足。”然《水云楼词》小令颇有境界，长调惟存气格。《忆云词》亦精实有余，超逸不足，皆不足与容若比。然视皋文、止庵辈，则倜乎远矣。</p>
<p><center><font color="teal" size="+1">二十一</font></center></p>

<p>　　贺黄公（裳）《皱水轩词筌》云：“张玉田《乐府指迷》，其调叶宫商、铺张藻绘抑亦可矣。至于风流蕴藉之事，真属茫茫。如啖官厨饭者，不知牲牢之外别有甘鲜也。”此语解颐。</p>
<p><center><font color="teal" size="+1">二十二</font></center></p>

<p>　　周保绪（济）《词辨》云：“玉田，近人所最尊奉，才情诣力亦不后诸人，终觉积谷作米、把缆放船，无开阔手段。”又云：“叔夏所以不及前人处，只在字句上著功夫，不肯换意。”“近人喜学玉田，亦为修饰字句易，换意难。”</p>
<p><center><font color="teal" size="+1">二十三</font></center></p>

<p>　　词家时代之说，盛于国初。竹垞谓：“词至北宋而大，至南宋而深。后此词人，群奉其说。然其中亦非无具眼者。”周保绪曰：“南宋下不犯北宋拙率之病，高不到北宋浑涵之诣。”又曰：“北宋词多就景叙情，故珠圆玉润，四照玲珑。至稼轩、白石，一变而为即事叙景，使深者反浅，曲者反直。”潘四农（德舆）曰：“词滥觞于唐，畅于五代，而意格之闳深曲挚，则莫盛于北宋。词之有北宋，犹诗之有盛唐。至南宋则稍衰矣。”刘融斋（熙载）曰：“北宋词用密亦疏，用隐亦亮，用沈亦快，用细亦阔，用精亦浑。南宋只是掉转头来。”可知此事自有公论。虽止庵词颇浅薄，潘、刘尤甚。然其推尊北宋，则与明季云间诸公，同一卓识也。</p>
<p><center><font color="teal" size="+1">二十四</font></center></p>

<p>　　唐、五代、北宋之词，可谓“生香真色”。若云间诸公，则彩花耳。湘真且然，况其次也者乎！</p>
<p><center><font color="teal" size="+1">二十五</font></center></p>

<p>　　《衍波词》之佳者，颇似贺方回。虽不及容若，要在锡鬯、其年之上。</p>
<p><center><font color="teal" size="+1">二十六</font></center></p>

<p>　　近人词，如《复堂词》之深婉、《彊村词》之隐秀，皆在吾家半塘翁上。彊村学梦窗，而情味较梦窗反胜。盖有临川、庐陵之高华，而济以白石之疏越者。学人之词，斯为极则。然古人自然神妙处，尚未梦见。</p>
<p><center><font color="teal" size="+1">二十七</font></center></p>

<p>　　宋直方《蝶恋花》：“新样罗衣浑弃却，犹寻旧日春衫著。”谭复堂《蝶恋花》：“连理枝头侬与汝，千花百草从渠许。”可谓寄兴深微。</p>
<p>　　明末清初 宋徵舆《蝶恋花》<br>　　宝枕轻风秋梦薄。红敛双蛾，颠倒垂金雀。新样罗衣浑弃却，犹寻旧日春衫著。<br>　　偏是断肠花不落。人苦伤心，镜里颜非昨。曾误当初青女约，只今霜夜思量着。</p>
<p>　　清末 谭献《蝶恋花》<br>　　帐里迷离香似雾。不烬炉灰，酒醒闻余语。连理枝头侬与汝。千花百草从渠许。<br>　　莲子青青心独苦。一唱将离，日日风兼雨。豆蔻香残杨柳暮。当时人面无寻处。</p>
<p><center><font color="teal" size="+1">二十八</font></center></p>

<p>　　《半塘丁稿》和冯正中《鹊踏枝》十阕，乃《鹜翁词》之最精者。“望远愁多休纵目”等阕，郁伊惝怳，令人不能为怀。《定稿》只存六阕，殊为未允。</p>
<p>　　《鹊踏枝》十阕：清末 王鹏运《鹊踏枝》<br>　　（冯正中《鹊踏枝》十四阕，郁伊惝怳。义兼比兴，蒙耆诵焉，春日端居，依次属和。就均成词，无关寄托，而章句尤为凌杂。忆云生云：“不为无益之事，何以遣有涯之生？”三复前言，我怀如揭矣。时光绪丙申三月二十八日。录十。）</p>
<p>　　其一<br>　　落蕊残阳红片片。懊恨比邻，尽日流莺转。似雪杨花吹又散，东风无力将春限。<br>　　慵把香罗裁便面。换到轻衫，欢意垂垂浅。襟上泪痕犹隐见，笛声催按梁州遍。</p>
<p>　　其二<br>　　斜日危阑凝伫久。问讯花枝，可是年时旧？浓睡朝朝如中酒，谁怜梦里人消瘦。<br>　　香阁帘栊烟阁柳。片霎氤氲，不信寻常有。休遣歌筵回舞袖，好怀珍重春三后。</p>
<p>　　其三<br>　　谱到阳关声欲裂。亭短亭长，杨柳那堪折。挑菜湔裙春事歇，带罗羞指同心结。<br>　　千里孤光同皓月。画角吹残，风外还呜咽。有限坠欢争忍说，伤生第一生离别。</p>
<p>　　其四<br>　　风荡春云罗样薄。难得轻阴，芳事休闲却。几日啼鹃花又落，绿笺莫忘深深约。<br>　　老去吟情浑寂寞。细雨檐花，空忆灯前酌。隔院玉箫声乍作，眼前何物供哀乐？</p>
<p>　　其五<br>　　漫说目成心便许。无据杨花，风里频来去。怅望朱楼难寄语，伤春谁念司勋误。<br>　　枉把游丝牵弱缕。几片闲云，迷却相思路。锦帐珠帘歌舞处，旧欢新恨思量否？</p>
<p>　　其六<br>　　昼日恹恹惊夜短。片霎欢娱，那惜千金换。燕睨莺颦春不管，敢辞弦索为君断。<br>　　隐隐轻雷闻隔岸。暮雨朝霞，咫尺迷银汉。独对舞衣思旧伴，龙山极目烟尘满。</p>
<p>　　其七<br>　　望远愁多休纵目。步绕珍丛，看笋将成竹。晓露暗垂珠簏簌，芳林一带如新浴。<br>　　檐外青山森碧玉。梦里骖鸾，记过清湘曲。自定新弦移雁足，弦声未抵归心促。</p>
<p>　　其八<br>　　谁遣春韶随水去？醉倒芳尊，忘却朝和暮。换尽大堤芳草路，倡条都是相思树。<br>　　蜡烛有心灯解语。泪尽唇焦，此恨消沈否？坐对东风怜弱絮，萍飘后日知何处？</p>
<p>　　其九<br>　　对酒肯教欢意尽？醉醒恹恹，无那忺春困。锦字双行笺别恨，泪珠界破残妆粉。<br>　　轻燕受风飞远近。消息谁传？盼断乌衣信。曲几无憀闲自隐，镜奁心事孤鸾鬓。</p>
<p>　　其十<br>　　几见花飞能上树。难系流光，枉费垂杨缕。筝雁斜飞排锦柱，只伊不解将春去。<br>　　漫诩心情粘地絮。容易飘飏，那不惊风雨。倚遍阑干谁与语？思量有恨无人处。</p>
<p><center><font color="teal" size="+1">二十九</font></center></p>

<p>　　固哉，皋文之为词也！飞卿《菩萨蛮》、永叔《蝶恋花》、子瞻《卜算子》，皆兴到之作，有何命意？皆被皋文深文罗织。阮亭《花草蒙拾》谓：“坡公命宫磨蝎，生前为王珪、舒[插图]辈所苦，身后又硬受此差排。”由今观之，受差排者，独一坡公已耶？</p>
<p><center><font color="teal" size="+1">三十</font></center></p>

<p>　　贺黄公谓：“姜论史词，不称其‘软语商量’，而赏其‘柳昏花暝’，固知不免项羽学兵法之恨。”然“柳昏花暝”，自是欧、秦辈吐属，后句为胜。吾从白石，不能附和黄公矣。</p>
<p><center><font color="teal" size="+1">三十一</font></center></p>

<p>　　“池塘春草谢家春，万古千秋五字新。传语闭门陈正字，可怜无补费精神。”此遗山《论诗绝句》也。美成、白石、梦窗、玉田辈，当不乐闻此语。</p>
<p><center><font color="teal" size="+1">三十二</font></center></p>

<p>　　朱子《清邃阁论诗》谓：“古人诗中有句，今人诗更无句，只是一直说将去。这般诗一日作百首也得。”余谓北宋之词有句，南宋以后便无句。如玉田、草窗之词，所谓“一日作百首也得”者也。</p>
<p><center><font color="teal" size="+1">三十三</font></center></p>

<p>　　朱子谓：“梅圣俞诗，不是平淡，乃是枯槁。”余谓草窗、玉田之词亦然。</p>
<p><center><font color="teal" size="+1">三十四</font></center></p>

<p>　　“自怜诗酒瘦，难应接，许多春色。”、“能几番游？看花又是明年。”此等语亦算警句耶？乃值如许费力！</p>
<p>　　南宋 史达祖《喜迁莺》<br>　　月波疑滴。望玉壶天近，了无尘隔。翠眼圈花，冰丝织练，黄道宝光相直。自怜诗酒瘦，难应接、许多春色。最无赖，是随香趁烛，曾伴狂客。<br>　　踪迹。漫记忆。老了杜郎，忍听东风笛。柳院灯疏，梅厅雪在，谁与细倾春碧。旧情拘未定，犹自学、当年游历。怕万一，误玉人、夜寒帘隙。</p>
<p>　　南宋 张炎《高阳台》<br>　　接叶巢莺，平波卷絮，断桥斜日归船。能几番游？看花又是明年。东风且伴蔷薇住，到蔷薇、春已堪怜。更凄然。万绿西泠，一抹荒烟。<br>　　当年燕子知何处？但苔深韦曲，草暗斜川。见说新愁，如今也到鸥边。无心再续笙歌梦，掩重门、浅醉闲眠。莫开帘，怕见飞花，怕听啼鹃。</p>
<p><center><font color="teal" size="+1">三十五</font></center></p>

<p>　　文文山词，风骨甚高，亦有境界。远在圣与、叔夏、公谨诸公之上。亦如明初诚意伯词，非季迪、孟载诸人所敢望也。</p>
<p><center><font color="teal" size="+1">三十六</font></center></p>

<p>　　宋《李希声诗话》云：“古人作诗，正以风调高古为主。虽意远语疏，皆为佳作。后人有切近的当、气格凡下者，终使人可憎。”余谓北宋词亦不妨疏远。若梅溪以降，正所谓“切近的当、气格凡下”者也。</p>
<p><center><font color="teal" size="+1">三十七</font></center></p>

<p>　　自竹垞痛贬《草堂诗余》而推《绝妙好词》，后人群附合之。不知《草堂》虽有亵诨之作，然佳词恒得十之六七。《绝妙好词》则除张、范、辛、刘诸家外，十之八九皆极无聊赖之词。甚矣，人之贵耳贱目也。</p>
<p><center><font color="teal" size="+1">三十八</font></center></p>

<p>　　《提要》载：“《古今词话》六卷，国朝沈雄纂。雄，字偶僧，吴江人。是编所述，上起于唐，下迄康熙中年。”然维见明嘉靖前白口本《笺注草堂诗余》林外《洞仙歌》下引《古今词话》云：“此词乃近时林外题于吴江垂虹亭。”（明刻《类编草堂诗余》亦同）案，升庵《词品》云：“林外，字岂尘。有《洞仙歌》书于垂虹亭畔。作道装，不告姓名，饮醉而去。人疑为吕洞宾。传入宫中。孝宗笑曰：‘云崖洞天无锁。“锁”与“老”叶韵，则“锁”音“扫”，乃闽音也。’侦问之，果闽人林外也。”（《齐东野语》所载亦略同。）则《古今词话》宋时固有此书。岂雄窃此书而复益以近代事欤？又，《季沧苇书目》载《古今词话》十卷，而沈雄所纂只六卷，益证其非一书矣。</p>
<p>　　北宋 林外《洞仙歌》<br>　　飞梁压水，虹影澄清晓。橘里渔村半烟草。今来古往，物是人非，天地里，唯有江山不老。<br>　　雨巾风帽，四海谁知我？一剑横空几番过。按玉龙、嘶未断，月冷波寒。归去也、林屋洞天无锁。认云屏烟障是吾庐，任满地苍苔，年年不扫。</p>
<p><center><font color="teal" size="+1">三十九</font></center></p>

<p>　　“君王忍把平陈业，只换雷塘数亩田。”政治家之言也。“长陵亦是闲丘陇，异日谁知与仲多？”诗人之言也。政治家之眼，域于一人一事；诗人之眼，则通古今而观之。词人观物，须用诗人之眼，不可用政治家之眼。故感事、怀古等作，当与寿词同为词家所禁也。</p>
<p>　　唐代 罗隐《炀帝陵》<br>　　入郭登桥出郭船，红楼日日柳年年。<br>　　君王忍把平陈业，只换雷塘数亩田。</p>
<p>　　唐代 唐彦谦《仲山》（高祖兄仲山隐居之所）<br>　　千载遗踪寄薜萝，沛中乡里汉山河。<br>　　长陵亦是闲丘陇，异日谁知与仲多？</p>
<p><center><font color="teal" size="+1">四十</font></center></p>

<p>　　宋人小说，多不足信。如《雪舟脞语》谓：台州知府唐仲友眷官妓严蕊奴，朱晦庵系治之。及晦庵移去，提刑岳霖行部至台，蕊乞自便。岳问曰：“去将安归？”蕊赋《卜算子》词云“住也如何住”云云。案：此词系仲友戚高宣教作，使蕊歌以侑觞者，见朱子《纠唐仲友奏牍》。则《齐东野语》所纪朱、唐公案，恐亦未可信也。</p>
<p><center><font color="teal" size="+1">四十一</font></center></p>

<p>　　唐、五代之词，有句而无篇。南宋名家之词，有篇而无句。有篇有句，唯李后主降宋后之作，及永叔、子瞻、少游、美成、稼轩数人而已。</p>
<p><center><font color="teal" size="+1">四十二</font></center></p>

<p>　　唐、五代、北宋之词家，倡优也。南宋后之词家，俗子也。二者其失相等。然词人之词，宁失之倡优，而不失之俗子。以俗子之可厌，较倡优为甚故也。</p>
<p><center><font color="teal" size="+1">四十三</font></center></p>

<p>　　《蝶恋花》（独倚危楼）一阕，见《六一词》，亦见《乐章集》。余谓：屯田，轻薄子，只能道“奶奶兰心蕙性”耳。“衣带渐宽终不悔，为伊消得人憔悴”。此等语，固非欧公不能道也。</p>
<p>　　北宋 柳永《玉女摇仙佩》（佳人）<br>　　飞琼伴侣，偶别珠宫，未返神仙行缀。取次梳妆，寻常言语，有得几多姝丽。拟把名花比。恐旁人笑我，谈何容易。细思算、奇葩艳卉，惟是深红浅白而已。争如这多情，占得人间，千娇百媚。<br>　　须信画堂绣阁，皓月清风，忍把光阴轻弃。自古及今，佳人才子，少得当年双美。且恁相偎倚。未消得、怜我多才多艺。愿奶奶、兰心蕙性，枕前言下，表余深意。为盟誓，今生断不孤鸳被。</p>
<p><center><font color="teal" size="+1">四十四</font></center></p>

<p>　　读《会真记》者，恶张生之薄倖，而恕其奸非。读《水浒传》者，恕宋江之横暴，而责其深险。此人人之所同也。故艳词可作，唯万不可作儇薄语。龚定庵诗云：“偶赋凌云偶倦飞，偶然闲慕遂初衣。偶逢锦瑟佳人问，便说寻春为汝归。”其人之凉薄无行，跃然纸墨间。余辈读耆卿、伯可词，亦有此感。视永叔、希文小词何如耶？</p>
<p><center><font color="teal" size="+1">四十五</font></center></p>

<p>　　词人之忠实，不独对人事宜然。即对一草一木，亦须有忠实之意；否则所谓游词也。</p>
<p><center><font color="teal" size="+1">四十六</font></center></p>

<p>　　读《花间》《尊前集》，令人回想徐陵《玉台新咏》。读《草堂诗余》，令人回想韦縠《才调集》。读朱竹垞《词综》，张皋文、董子远《词选》，令人回想沈德潜《三朝诗别裁集》。</p>
<p><center><font color="teal" size="+1">四十七</font></center></p>

<p>　　明季、国初诸老之论词，大似袁简斋之论诗，其失也，纤小而轻薄。竹垞以降之论词者，大似沈归愚，其失也，枯槁而庸陋。</p>
<p><center><font color="teal" size="+1">四十八</font></center></p>

<p>　　东坡之旷在神，白石之旷在貌。白石如王衍，口不言阿堵物，而暗中为营三窟之计，此其所以可鄙也。</p>
<p><center><font color="teal" size="+1">四十九</font></center></p>

<p>　　“纷吾既有此内美兮，又重之以修能。”文字之事，于此二者，不可缺一。然词乃抒情之作，故尤重内美。无内美而但有修能，则白石耳。</p>
<p><center><font color="teal" size="+1">五十</font></center></p>

<p>　　诗人视一切外物，皆游戏之材料也。然其游戏，则以热心为之。故诙谐与严重二性质，亦不可缺一也。</p>
<hr>

<p>以下是删稿</p>
<p><center><font color="teal" size="+1">一</font></center></p>

<p>　　双声、叠韵之论，盛于六朝，唐人犹多用之。至宋以后，则渐不讲，并不知二者为何物。乾、嘉间，吾乡周松霭先生（春）著《杜诗双声叠韵谱括略》，正千余年之误，可谓有功文苑者矣。其言曰：“两字同母，谓之双声，两字同韵，谓之叠韵。”余按：用今日各国文法通用之语表之，则两字同一子音者谓之双声。如《南史·羊元保传》之“官家恨狭，更广八分。”“官”、“家”、“更”、“广”四字，皆从k得声。《洛阳伽蓝记》之“狞奴慢骂”，“狞”、“奴”二字，皆从n得声；“慢”、“骂”二字，皆从m得声是也。两字同一母音者，谓之叠韵。如梁武帝之“后牖有朽柳”,“后”、“牖”、“有”三字，双声而兼叠韵。“有”、“朽”、“柳”三字，其母音皆为u。刘孝绰之“梁皇长康强”，“梁”、“长”、“强”三字，其母音皆为ang也。自李淑《诗苑》伪造沈约之说，以双声叠韵为诗中八病之二，后世诗家多废而不讲，亦不复用之于词。余谓：苟于词之荡漾处多用叠韵，促节处用双声，则其铿锵可诵，必有过于前人者。惜世之专讲音律者，尚未悟此也。</p>
<p><center><font color="teal" size="+1">二</font></center></p>

<p>　　昔人但知双声之不拘四声，不知叠韵亦不拘平、上、去三声。凡字之同母者，虽平仄有殊，皆叠韵也。</p>
<p><center><font color="teal" size="+1">三</font></center></p>

<p>　　昔人论诗词，有景语、情语之别。不知一切景语，皆情语也。</p>
<p><center><font color="teal" size="+1">四</font></center></p>

<p>　　“岂不尔思，室是远而。”孔子讥之。故知孔门而用词，则“须作一生拼，尽君今日欢”等作，必不在见删之数。</p>
<p><center><font color="teal" size="+1">五</font></center></p>

<p>　　“暮雨潇潇郎不归。”当是古词，未必即白傅所作。故白诗云：“吴娘暮雨萧萧曲，自别江南更不闻”也。</p>
<p>　　唐代 白居易《长相思》<br>　　深画眉，浅画眉。蝉鬓鬅鬙云满衣。阳台行雨回。<br>　　巫山高，巫山低。暮雨潇潇郎不归。空房独守时。</p>
<p>　　唐代 白居易《寄殷协律》<br>　　五岁优游同过日，一朝消散似浮云。<br>　　琴诗酒伴皆抛我，雪月花时最忆君。<br>　　几度听鸡歌白日，亦曾骑马咏红裙。<br>　　吴娘暮雨萧萧曲，自别江南更不闻。</p>
<p><center><font color="teal" size="+1">六</font></center></p>

<p>　　和凝《长命女》词：“天欲晓，宫漏穿花声缭绕，窗里星光少。冷霞寒侵帐额，残月光沈树杪。梦断锦闱空悄悄，强起愁眉小。”此词前半，不减夏英公《喜迁莺》也。此词见《乐府雅词》，《历代诗余》选之。</p>
<p><center><font color="teal" size="+1">七</font></center></p>

<p>　　“《提要》：王明清《挥麈录》载曾布所作《冯燕歌》，已成套数，与词律殊途。”毛西河《词话》谓：“赵德麟令畤作《商调鼓子词》谱《西厢》传奇，为杂剧之祖。”然《乐府雅词》卷首所载秦少游、晁补之、郑彦能（名仅）《调笑转踏》，首有“致语”，末有“放队”，每调之前有口号诗，甚似曲本体例。无名氏《九张机》亦然。至董颖《道宫薄媚》大曲咏西子事，凡十支曲，皆平仄通押，竟是套曲。此可与《弦索西厢》同为曲家之荜路。曾氏置诸《雅词》卷首，所以别之于词也。颖字仲达，绍兴初人，从汪彦章、徐师川游。彦章为作《字说》。见《书录解题》。</p>
<p>　　无名氏《九张机》<br>　　（《醉留客》者，乐府之旧名；《九张机》者，才子之新调。凭戛玉之清歌，写掷梭之春怨。章章寄恨，句句言情，恭对华筵，敢陈口号。）<br>　　一掷梭心一缕丝，连连织就九张机。从来巧思知多少，苦恨春风久不归。</p>
<p>　　一张机。织梭光景去如飞。兰房夜永愁无寐。呕呕轧轧，织成春恨，留著待郎归。<br>　　两张机。月明人静漏声稀。千丝万缕相萦系。织成一段，回文锦字，将去寄呈伊。<br>　　三张机。中心有朵耍花儿。娇红嫩绿春明媚。君须早折，一枝浓艳，莫待过芳菲。<br>　　四张机。鸳鸯织就欲双飞。可怜未老头先白。春波碧草，晓寒深处，相对浴红衣。<br>　　五张机。芳心密与巧心期。合欢树上枝连理。双头花下，两同心处，一对化生儿。<br>　　六张机。雕花铺锦半离披。兰房别有留春计。炉添小篆，日长一线，相对绣工迟。<br>　　七张机。春蚕吐尽一生丝。莫教容易裁罗绮。无端剪破，仙鸾彩凤，分作两般衣。<br>　　八张机。纤纤玉手住无时。蜀江濯尽春波媚。香遗囊麝，花房绣被，归去意迟迟。<br>　　九张机。一心长在百花枝。百花共作红堆被。都将春色，藏头裹面，不怕睡多时。</p>
<p>　　轻丝。象床玉手出新奇。千花万草光凝碧。裁缝衣著，春天歌舞，飞蝶语黄鹂。<br>　　春衣。素丝染就已堪悲。尘世昏污无颜色。应同秋扇，从兹永弃。无复奉君时。<br>　　歌声飞落画梁尘。舞罢春风卷绣茵。更欲缕成机上恨，尊前忽有断肠人。敛袂而归，相将好去。</p>
<p>　　一张机。采桑陌上试春衣。风晴日暖慵无力。桃花枝上，啼莺言语，不肯放人归。<br>　　两张机。行人立马意迟迟。深心未忍轻分付，回头一笑，花间归去，只恐被花知。<br>　　三张机。吴蚕已老燕雏飞。东风宴罢长洲苑，轻绡催趁，馆娃宫女，要换舞时衣。<br>　　四张机。咿哑声里暗颦眉。回梭织朵垂莲子。盘花易绾，愁心难整，脉脉乱如丝。<br>　　五张机。横纹织就沈郎诗。中心一句无人会。不言愁恨，不言憔悴，只恁寄相思。<br>　　六张机。行行都是耍花儿。花间更有双蝴蝶，停梭一晌，闲窗影里，独自看多时。<br>　　七张机。鸳鸯织就又迟疑。只恐被人轻裁剪，分飞两处，一场离恨，何计再相随。<br>　　八张机。回纹知是阿谁诗。织成一片凄凉意。行行读遍，厌厌无语，不忍更寻思。<br>　　九张机。双花双叶叉双枝。薄情自古多离别。从头到底，将心萦系，寄过一条丝。</p>
<p><center><font color="teal" size="+1">八</font></center></p>

<p>　　宋人遇令节、朝贺、宴会、落成等事，有“致语”一种。亦谓之“乐语”，亦谓之“念语”。宋人如宋子京、欧阳永叔、苏子瞻、陈师道、文宋瑞集中皆有之。《啸余谱》列之于词曲之间。其式：先“教坊致语”（四六文），次“口号”（诗），次“勾合曲”（四六文），次“勾小儿队”（四六文），次“队名”（诗二句），次“问小儿”、“小儿致语”，次“勾杂剧”（皆四六文），次“放队”（或诗或四六文）。若有女弟子队，则勾女弟子队如前。其所歌之词曲与所演之剧，则自伶人定之。少游、补之之《调笑》乃并为之作词。则自伶人定之。曲中楔子、科白、上下场诗，犹是致语、口号、勾队、放队之遗也。此程明善《啸余谱》所以列“致语”于词曲之间者也。</p>
<p><center><font color="teal" size="+1">九</font></center></p>

<p>　　明顾梧芳刻《尊前集》二卷，自为之引。并云：明嘉禾顾梧芳编次。毛子晋刻《词苑英华》疑为梧芳所辑。朱竹垞跋称：吴下得吴宽手钞本，取顾本勘之，靡有不同，因定为宋初人编辑。《提要》两存其说。案《古今词话》云：“赵崇祚《花间集》载温飞卿《菩萨蛮》甚多，合之吕鹏《尊前集》，不下二十阕。”今考顾刻所载飞卿《菩萨蛮》五首，除“咏泪”一首外，皆《花间》所有，知顾刻虽非自编，亦非复吕鹏所编之旧矣。《提要》又云：“张炎《乐府指迷》虽云唐人有《尊前》《花间集》，然《乐府指迷》真出张炎与否，盖未可定。陈振孙《书录解题》‘歌词类’以《花间集》为首，注曰：此近世倚声填词之祖，而无《尊前集》之名。不应张炎见之，而陈振孙不见。”然《书录解题·阳春集》条下引，高邮崔公度语曰：“《尊前》《花间》往往谬其姓氏。”公度元祐间人，《宋史》有传。则北宋固有此书，不过直斋未见耳。又案：黄昇《花庵词选》李白《清平乐》下注云：“翰林应制。”又云：“案：唐吕鹏《遏云集》载应制词四首，以后二首无清逸气韵，疑非太白所作。”云云。今《尊前集》所载太白《清平乐》词有五首，岂《尊前集》一名《遏云集》，而四首五首之不同，乃花庵所见之本略异欤？又，欧阳炯《花间集序》谓：“明皇朝有李太白应制《清平乐》四首。”则唐末时只有四首，岂末一首为梧芳所羼入，非吕鹏之旧欤？</p>
<p><center><font color="teal" size="+1">十</font></center></p>

<p>　　楚辞之体，非屈子所创也。《沧浪》、《凤兮》之歌已与《三百篇》异。然至屈子而最工。五七律始于齐、梁而盛于唐。词源于唐而大成于北宋。故最工之文学，非徒善创，亦且善因。</p>
<p>　　《沧浪》：出自《孟子 ‧ 离娄上》：“沧浪之水清兮，可以濯我缨。沧浪之水浊兮，可以濯我足。”<br>　　《凤兮》：出自《论语 ‧ 微子》：“楚狂接舆歌而过孔子曰：‘凤兮！凤兮！何德之衰？往者不可谏，来者犹可追。已而！已而！今之从政者，殆而！’”</p>
<p><center><font color="teal" size="+1">十一</font></center></p>

<p>　　《沧浪》《凤兮》二歌，已开楚辞体格。然楚辞之最工者，推屈原、宋玉，而后此王褒、刘向之词不与焉。五古之最工者，实推阮嗣宗、左太冲、郭景纯、陶渊明。而前此曹、刘，后此陈子昂、李太白不与焉。词之最工者，实推后主、正中、永叔、少游、美成。而前此温、韦，后此姜、吴，皆不与焉。</p>
<p><center><font color="teal" size="+1">十二</font></center></p>

<p>　　金朗甫作《&lt;词选&gt;后序》，分词为淫词、鄙词、游词三种。词之弊，尽是矣。五代、北宋之词，其失也淫。辛、刘之词，其失也鄙。姜、张之词，其失也游。</p>
<hr>

<p><center><font color="teal" size="+1">全书完</font></center></p>

<hr>
    </div>

    
    
    

    <footer class="post-footer">
          <div class="post-tags">
              <a href="/tags/%E4%BA%BA%E9%97%B4%E8%AF%8D%E8%AF%9D/" rel="tag"># 人间词话</a>
          </div>

        

          <div class="post-nav">
            <div class="post-nav-item">
                <a href="/%E5%8F%A4%E6%96%87%E6%9D%82%E9%80%89/%E4%BA%BA%E9%97%B4%E8%AF%8D%E8%AF%9D/%E4%BA%BA%E9%97%B4%E8%AF%8D%E8%AF%9D_01/" rel="prev" title="人间词话 - 卷一">
                  <i class="fa fa-chevron-left"></i> 人间词话 - 卷一
                </a>
            </div>
            <div class="post-nav-item">
                <a href="/%E5%8F%A4%E6%96%87%E6%9D%82%E9%80%89/%E5%8F%A4%E6%96%87%E8%A7%82%E6%AD%A2/%E5%8F%A4%E6%96%87%E8%A7%82%E6%AD%A2_01/" rel="next" title="古文观止 - 卷一">
                  古文观止 - 卷一 <i class="fa fa-chevron-right"></i>
                </a>
            </div>
          </div>
    </footer>
  </article>
</div>






</div>
  </main>

  <footer class="footer">
    <div class="footer-inner">


<div class="copyright">
  &copy; 
  <span itemprop="copyrightYear">2024</span>
  <span class="with-love">
    <i class="fa fa-heart"></i>
  </span>
  <span class="author" itemprop="copyrightHolder">得月庵主人</span>
</div>

    </div>
  </footer>

  
  <div class="back-to-top" role="button" aria-label="返回顶部">
    <i class="fa fa-arrow-up fa-lg"></i>
    <span>0%</span>
  </div>

<noscript>
  <div class="noscript-warning">Theme NexT works best with JavaScript enabled</div>
</noscript>


  
  <script src="https://cdnjs.cloudflare.com/ajax/libs/animejs/3.2.1/anime.min.js" integrity="sha256-XL2inqUJaslATFnHdJOi9GfQ60on8Wx1C2H8DYiN1xY=" crossorigin="anonymous"></script>
<script src="/js/comments.js"></script><script src="/js/utils.js"></script><script src="/js/motion.js"></script><script src="/js/next-boot.js"></script>

  <script src="https://cdnjs.cloudflare.com/ajax/libs/hexo-generator-searchdb/1.4.1/search.js" integrity="sha256-1kfA5uHPf65M5cphT2dvymhkuyHPQp5A53EGZOnOLmc=" crossorigin="anonymous"></script>
<script src="/js/third-party/search/local-search.js"></script>





  





</body>
</html>
