<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width">
<meta name="theme-color" content="#222"><meta name="generator" content="Hexo 6.0.0">

  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">



<link rel="stylesheet" href="https://cdnjs.cloudflare.com/ajax/libs/font-awesome/6.2.1/css/all.min.css" integrity="sha256-Z1K5uhUaJXA7Ll0XrZ/0JhX4lAtZFpT6jkKrEDT0drU=" crossorigin="anonymous">
  <link rel="stylesheet" href="https://cdnjs.cloudflare.com/ajax/libs/animate.css/3.1.1/animate.min.css" integrity="sha256-PR7ttpcvz8qrF57fur/yAx1qXMFJeJFiA6pSzWi0OIE=" crossorigin="anonymous">

<script class="next-config" data-name="main" type="application/json">{"hostname":"6gpp.github.io","root":"/","images":"/images","scheme":"Gemini","darkmode":false,"version":"8.14.0","exturl":false,"sidebar":{"position":"left","display":"post","padding":18,"offset":12},"copycode":{"enable":true,"style":null},"bookmark":{"enable":false,"color":"#222","save":"auto"},"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"stickytabs":false,"motion":{"enable":true,"async":false,"transition":{"menu_item":"fadeInDown","post_block":"fadeIn","post_header":"fadeInDown","post_body":"fadeInDown","coll_header":"fadeInLeft","sidebar":"fadeInUp"}},"prism":false,"i18n":{"placeholder":"搜索...","empty":"没有找到任何搜索结果：${query}","hits_time":"找到 ${hits} 个搜索结果（用时 ${time} 毫秒）","hits":"找到 ${hits} 个搜索结果"},"path":"/search.xml","localsearch":{"enable":true,"trigger":"auto","top_n_per_article":1,"unescape":false,"preload":false}}</script><script src="/js/config.js"></script>

    <meta name="description" content="瀛海曾乘汉使槎，中山风土纪皇华。     春云偶住留痕室，夜半涛声听煮茶。     ——管贻葄     分题沈三白处士《浮生六记》[之五]     以下是后人伪作。  　　嘉庆四年，岁在己未，琉球国中山王尚穆薨。世子尚哲，先七年卒；世孙尚温，表请袭封。中朝怀柔远藩，锡以恩命，临轩召对，特简儒臣。 　　于是，赵介山先生名文楷，太湖人，官翰林院修撰，充正使，李和叔先生名鼎元，绵州人，">
<meta property="og:type" content="article">
<meta property="og:title" content="浮生六记 - 卷五 ‧ 中山记历[佚]">
<meta property="og:url" content="https://6gpp.github.io/%E5%8F%A4%E6%96%87%E6%9D%82%E9%80%89/%E6%B5%AE%E7%94%9F%E5%85%AD%E8%AE%B0/%E6%B5%AE%E7%94%9F%E5%85%AD%E8%AE%B0_05/index.html">
<meta property="og:site_name" content="得月庵">
<meta property="og:description" content="瀛海曾乘汉使槎，中山风土纪皇华。     春云偶住留痕室，夜半涛声听煮茶。     ——管贻葄     分题沈三白处士《浮生六记》[之五]     以下是后人伪作。  　　嘉庆四年，岁在己未，琉球国中山王尚穆薨。世子尚哲，先七年卒；世孙尚温，表请袭封。中朝怀柔远藩，锡以恩命，临轩召对，特简儒臣。 　　于是，赵介山先生名文楷，太湖人，官翰林院修撰，充正使，李和叔先生名鼎元，绵州人，">
<meta property="og:locale" content="zh_CN">
<meta property="article:published_time" content="2002-05-20T16:00:00.000Z">
<meta property="article:modified_time" content="2024-05-02T22:38:29.739Z">
<meta property="article:author" content="得月庵主人">
<meta property="article:tag" content="浮生六记">
<meta name="twitter:card" content="summary">


<link rel="canonical" href="https://6gpp.github.io/%E5%8F%A4%E6%96%87%E6%9D%82%E9%80%89/%E6%B5%AE%E7%94%9F%E5%85%AD%E8%AE%B0/%E6%B5%AE%E7%94%9F%E5%85%AD%E8%AE%B0_05/">



<script class="next-config" data-name="page" type="application/json">{"sidebar":"","isHome":false,"isPost":true,"lang":"zh-CN","comments":true,"permalink":"https://6gpp.github.io/%E5%8F%A4%E6%96%87%E6%9D%82%E9%80%89/%E6%B5%AE%E7%94%9F%E5%85%AD%E8%AE%B0/%E6%B5%AE%E7%94%9F%E5%85%AD%E8%AE%B0_05/","path":"古文杂选/浮生六记/浮生六记_05/","title":"浮生六记 - 卷五 ‧ 中山记历[佚]"}</script>

<script class="next-config" data-name="calendar" type="application/json">""</script>
<title>浮生六记 - 卷五 ‧ 中山记历[佚] | 得月庵</title>
  






  <script async defer data-website-id="" src=""></script>

  <script defer data-domain="" src=""></script>

  <noscript>
    <link rel="stylesheet" href="/css/noscript.css">
  </noscript>
</head>

<body itemscope itemtype="http://schema.org/WebPage" class="use-motion">
  <div class="headband"></div>

  <main class="main">
    <div class="column">
      <header class="header" itemscope itemtype="http://schema.org/WPHeader"><div class="site-brand-container">
  <div class="site-nav-toggle">
    <div class="toggle" aria-label="切换导航栏" role="button">
        <span class="toggle-line"></span>
        <span class="toggle-line"></span>
        <span class="toggle-line"></span>
    </div>
  </div>

  <div class="site-meta">

    <a href="/" class="brand" rel="start">
      <i class="logo-line"></i>
      <p class="site-title">得月庵</p>
      <i class="logo-line"></i>
    </a>
      <p class="site-subtitle" itemprop="description">万卷古今消永日，一窗昏晓送流年</p>
  </div>

  <div class="site-nav-right">
    <div class="toggle popup-trigger" aria-label="搜索" role="button">
        <i class="fa fa-search fa-fw fa-lg"></i>
    </div>
  </div>
</div>



<nav class="site-nav">
  <ul class="main-menu menu"><li class="menu-item menu-item-home"><a href="/" rel="section"><i class="fa fa-home fa-fw"></i>首页</a></li><li class="menu-item menu-item-sitemap"><a href="/links/map.html" rel="section"><i class="fa fa-sitemap fa-fw"></i>阅历</a></li><li class="menu-item menu-item-tags"><a href="/tags/" rel="section"><i class="fa fa-tags fa-fw"></i>标签</a></li><li class="menu-item menu-item-about"><a href="/about/" rel="section"><i class="fa fa-user fa-fw"></i>关于</a></li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup"><div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" maxlength="80"
           placeholder="搜索..." spellcheck="false"
           type="search" class="search-input">
  </div>
  <span class="popup-btn-close" role="button">
    <i class="fa fa-times-circle"></i>
  </span>
</div>
<div class="search-result-container no-result">
  <div class="search-result-icon">
    <i class="fa fa-spinner fa-pulse fa-5x"></i>
  </div>
</div>

    </div>
  </div>

</header>
        
  
  <aside class="sidebar">

    <div class="sidebar-inner sidebar-overview-active">
      <ul class="sidebar-nav">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <div class="sidebar-panel-container">
        <!--noindex-->
        <div class="post-toc-wrap sidebar-panel">
        </div>
        <!--/noindex-->

        <div class="site-overview-wrap sidebar-panel">
          <div class="site-author animated" itemprop="author" itemscope itemtype="http://schema.org/Person">
    <img class="site-author-image" itemprop="image" alt="得月庵主人"
      src="/images/avatar.jpg">
  <p class="site-author-name" itemprop="name">得月庵主人</p>
  <div class="site-description" itemprop="description">所有在读书中度过的日子都是美好的</div>
</div>
<div class="site-state-wrap animated">
  <nav class="site-state">
      <div class="site-state-item site-state-posts">
        <a href="/archives/">
          <span class="site-state-item-count">1234</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
          <a href="/categories/">
        <span class="site-state-item-count">8</span>
        <span class="site-state-item-name">分类</span></a>
      </div>
      <div class="site-state-item site-state-tags">
          <a href="/tags/">
        <span class="site-state-item-count">56</span>
        <span class="site-state-item-name">标签</span></a>
      </div>
  </nav>
</div>

        </div>
      </div>
    </div>

    
  </aside>


    </div>

    <div class="main-inner post posts-expand">


  


<div class="post-block">
  
  

  <article itemscope itemtype="http://schema.org/Article" class="post-content" lang="zh-CN">
    <link itemprop="mainEntityOfPage" href="https://6gpp.github.io/%E5%8F%A4%E6%96%87%E6%9D%82%E9%80%89/%E6%B5%AE%E7%94%9F%E5%85%AD%E8%AE%B0/%E6%B5%AE%E7%94%9F%E5%85%AD%E8%AE%B0_05/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="浮生六记 - 卷五 ‧ 中山记历[佚] | 得月庵">
      <meta itemprop="description" content="">
    </span>
      <header class="post-header">
        <h1 class="post-title" itemprop="name headline">
          浮生六记 - 卷五 ‧ 中山记历[佚]
        </h1>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2002-05-21 00:00:00" itemprop="dateCreated datePublished" datetime="2002-05-21T00:00:00+08:00">2002-05-21</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E6%96%87%E6%9D%82%E9%80%89/" itemprop="url" rel="index"><span itemprop="name">古文杂选</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
        <span id="more"></span>

<hr>

<div>
    <center>瀛海曾乘汉使槎，中山风土纪皇华。</center>
    <center>春云偶住留痕室，夜半涛声听煮茶。</center>
    <div style="text-align:right;">——管贻葄</div>
    <div style="text-align:right;">分题沈三白处士《浮生六记》[之五]</div>
</div>

<br>

<p><center><sub>以下是后人伪作。</sub></center></p>

<p>　　嘉庆四年，岁在己未，琉球国中山王尚穆薨。世子尚哲，先七年卒；世孙尚温，表请袭封。中朝怀柔远藩，锡以恩命，临轩召对，特简儒臣。</p>
<p>　　于是，赵介山先生名文楷，太湖人，官翰林院修撰，充正使，李和叔先生名鼎元，绵州人，官内阁中书，副焉。介山驰书约余偕行，余以高堂垂老，惮于远游；继思游幕二十年，遍窥两域，然而尚囿方隅之见，未观域外，更历瀴溟之胜，庶广异闻。禀商吾父，允以随往。</p>
<p>　　从客凡五人：王君文诰，秦君元钧，缪君颂，杨君华才，其一即余也。五年五月朔日，随荡节以行，祥飙送风，神鱼扶舳，计六昼夜，径达所届。</p>
<p>　　凡所目击，咸登掌录。志山水之丽崎，记物产之瓌怪，载官司之典章，嘉士女之风节。文不矜奇，事皆记实。自惭谫陋，甘贻测海之嗤，要堪传言，或胜凿空之说云尔。</p>
<p>　　五月朔日，恰逢夏至，袱被登舟，向来封中山王，去以夏至，乘西南风，归以冬至，乘东北风，风有信也。舟二，正使与副使，共乘其一，舟身上七尺，首尾虚艄三丈，深一丈三尺，宽二丈二尺，较历来封舟，几小一半，前后各一桅，长六丈有奇，围三尺。中舱前一桅，长十丈有奇，围六尺，以番木为之，通计二十四舱，舱底贮石，载货十一万斤有奇，龙口置大炮一，左右各置大炮二，兵器贮舱内，大桅下，横大木为辘轳，移炮升篷皆仗之，辇以数十人；舱面为战台，尾楼为将台，立帜列藤牌，为使臣厅事；下即舵楼，舵前有小舱，实以沙布针盘，中舱梯而下，高可六尺，为使臣会食地。前舱贮火药贮米，后以居兵，稍后为水舱，凡四井。二号船亦是。每船约二百六十余人，船小人多，无立锥处。风信已届，如欲易舟，恐延时日也。</p>
<p>　　初二日，午刻，移泊鳌门，申刻，庆云见于西方，五色轮囷，适与楼船旗帜，上下辉映，观者莫不叹为奇瑞。或如玄圭，或如白珂，或如灵芝，或如玉禾，或如绛绡，或如紫藤，或如文杏之叶，或如含桃之颗，或如秋原之草，或如春湘之波，向读屠长卿赋，今始知其形容之妙也。</p>
<p>　　画士施生，为航海行乐图，甚工，余见兹图，遂乃搁笔，香崖虽善画，亦不能办此。</p>
<p>　　初四日，亥刻起碇，乘潮至罗星塔。海阔天空，一望无际。余妇芸娘，昔游太湖，谓得天地之宽，不虚此生，使观于海，其愉快又当何如？</p>
<p>　　初九日，卯刻，见彭家山，列三峰，东高而西下；申刻，见钓鱼台三峰离立，如笔架，皆石骨，惟时水天一色，舟平而驶，有白鸟无数，绕船而送，不知所自来。</p>
<p>　　入夜，星影横斜，月光破碎，海面尽作火焰，浮沉出没，木华海赋，所谓阴火潜然者也。</p>
<p>　　初十日，辰正，见赤尾屿。屿方而赤，东西凸而中凹，凹中又有小峰二，船从山北过，有大鱼二，夹舟行，不见首尾，脊黑而微绿，如十围枯木，附于舟侧，舟人以为风暴将起，鱼先来护。午刻，大雷雨以震，风转东北，舵无主。舟转侧甚危！幸而大鱼附舟，尚未去，忽闻霹雳一声，风雨顿止。申刻，风转西南且大，合舟之人，举手加额，咸以为有神助，得二诗以志之。诗云：“平生浪迹遍齐州，又附星槎作远游，鱼解夫危风转顺，海云红处是琉球。”“白浪滔滔撼大荒，海天东望正茫茫，此行足壮书生胆，手挟风雷意激长。”自谓颇能写出尔时光景。</p>
<p>　　十一日，午刻，见姑米山。山共八岭，岭各一二峰，或断或续。未刻，大风暴雨如注，然雨虽暴而风顺。酉刻，舟已近山。琉球人以姑米多礁，黑夜不敢进，待明而行，亦不下碇，但将篷收回，顺风而立，则舟荡漾而不能退。戌刻，舟中举号火，姑米山有火应之。询知为球人暗令，日则放炮！夜则举火，仪注所谓得信者，此也。</p>
<p>　　十二日，辰刻，过马齿山，山如犬羊相错，四峰离立，若马行空，计又行七更，船再用甲寅针，取那霸港，回望见迎封船在后，共相庆幸。历来针路所见，尚有小琉球，鸡笼山，黄麻屿，此行俱未见，问知琉球伙长，年已六十，往来海面八次，每度细审，得其准的，以为不出辰卯二位，而乙卯位单，乙针尤多，故此次最为简捷，而所见亦仅三山，即至姑米。针则开洋用单辰，行七更后，用乙辰，自后尽用乙。过姑米，乃用乙卯，惟记更以香，殊难凭准，念五虎门至官塘，里有定数，因就时辰表按时计里，每时约行百有十里。自初八日未时开洋，讫十二日辰时，计共五十八时；初十日，暴风停两时；十一日夜，畏触礁，停三时，实行五十三时，计程应得五千八百三十里。计到那霸港，实洋面六千里有奇，据琉球伙长云：海上行舟，风小固不能驶，风过大，亦不能驶，风大则浪大，浪大力能壅船，进尺仍退二寸，惟风七分，浪五分，最宜驾驶，此次是也。</p>
<p>　　从来渡海，未有平稳而驶如此者。于时，球人驾独木船数十，以纤挽舟而行，迎封三接如仪，辰刻，进那霸港，先是，二号船于初十日望不见，至是乃先至，迎封船亦随后至，齐泊临海寺前。伙长云：从未有三舟齐到者。午刻，登岸，倾国人士，聚观于路。世孙率百官迎诏如仪。世孙年十七，白皙而丰颐，仪度雍容，善书，颇得松雪笔意，按中山世鉴，随使羽骑尉朱宽至国。于万涛间，见地形如虬龙浮水，始曰流虬。而隋书又作流求，新唐书作流鬼，元史又作璃求，明复作琉球。世鉴又载，元延祜元年，国分为三大里。凡十八国，或称山南王，或称山北王，余于中山，南山，游历几遍，大村不及二里，而即谓之国，得勿夸大乎。琉人每言大风，必曰台飓，按韩昌黎诗“雷霆逼飓（风日）”，是与飓同称者为（风日）。王篇：“（风日），大风也，于笔切。”唐书百官志，有（风日）海道，或系球人误书。隋书称琉球有虎、狼、熊、罴，今实无之。又云：无牛羊驴马，驴诚无，而六畜无不备，乃知书不可尽信也。</p>
<p>　　天使馆西向，仿中华廨署，有旗竿二，上悬册封黄旂。有照墙，有东西辕门，左右有鼓亭，有班房，大门署曰“天使馆”，门内廊房各四楹，仪门署曰“天泽门”，万历中使臣夏子阳题，年久失去，前使徐葆光补出。门内左右各十一间，中有甬道，道西榕树一株，大可十围，徐公手植。最西者为厨房，大堂五楹，署曰“敷命堂”，前使汪楫题。稍北葆光额曰“皇纶三锡”堂后有穿堂，直达二堂，堂五楹，中为副使会食之地，前使周公署曰“声教东渐”。左右即寤室，堂后南北各一楼，南楼为正使所居，汪楫额曰“长风阁”。北楼为副使所居，前使林麟焻额曰“停云楼”，额北有诗牌，乃海山先生所题也。周砺礁石为垣，望同百雉，垣上悉植火凤，干方，无花有刺，似霸王鞭，叶似慎火草，俗谓能避火，名吉姑罗。南院有水井，楼皆上覆瓦，下砌方砖，院中平似沙，桌椅床帐，悉仿中国式。寄尘得诗四首，有句云“相看楼阁云中出，即是蓬莱岛上居。”又有句云“一舟翦径凭风信，五日飞帆驻月楂。”皆真情真境也。</p>
<p>　　孔子庙，在久米村，堂三楹，中为神座，如王者垂旒旒圭，而署其主曰“至圣先师孔子神位”。左右两龛，龛二人立侍，各手一经，标曰“易、书、诗、春秋”。即所谓四配也。堂外为台，台东西，拾级以登，栅如棂星门，中仿戟门，半树塞以止行者，其外临水为屏墙，堂之东，为明伦堂，堂北祀启圣，久米士之秀者，皆肄业其中。择文理精通者为师，匀有禀给，丁祭一如中国仪，敬题一诗云“洋溢声名四海驰，岛邦也解拜先师，庙堂肃穆垂旒贵，圣教如今洽九夷。”用伸仰止之忱。</p>
<p>　　国中诸寺，以圆觉为大，渡观莲塘桥，亭供辨才天女，云即斗姥，将入门，有池曰“圆鉴”，行藻交横，芰荷半倒，门高敞有楼翼然。左右金刚四，规格略仿中国。佛殿七楹，更进，大殿亦七楹，名龙渊殿，中为佛堂。左右奉木主，亦祀先王神位，兼祀祧主，左序为方丈，右序为客座，皆设席。周缘以布，下衬极平而净，名曰“踏脚绵”，方丈前，为蓬莱庭。左为香积厨，侧有井，名不冷泉，客座右，为古松岭，异石错舛，列于松间，左厢为僧寮，右厢为狮子窟，僧寮南，有乐楼，楼南有园，饶花木，此乃圆觉寺之胜概也。</p>
<p>　　又有护国寺，为国王祷雨之所，龛内有神，黑而裸，手剑立，状甚狰狞。有钟，为前明景泰七年铸。寺后多凤尾蕉，一名铁树。又有天王寺，有钟亦为景泰七年铸。又有定海寺，有钟为前明天顺三年铸。至于龙渡寺，善兴寺，和光寺，荒废无可述者。</p>
<p>　　此邦海味，颇多特产，为中国之所罕见。一石鮔，以墨鱼而大腹圆如蜘蛛，双须八手，攒生两肩，有刺，类海参，无足无鳞介，如鲍鱼，登莱有所谓八带鱼者。以形考之，殆是石鲗，或即乌鲗之别种欤。</p>
<p>　　一海蛇，长三尺，僵直如朽索，色黑，状狰狞，土人云：能杀虫疗痼，已疠，殆永州异蛇类。土俗甚重之，以为贵品。一海胆，如蝟，剥皮去肉，捣成泥，盛以小瓶，可供馔。一寄生螺，大小不一，长圆各异，皆负壳而行，螺中有蟹，两螯八跪，跪四大四小，以大跪行，螯一大一小，小者常隐，大者以取食，触之则大跪尽缩，以一大螯拒户。蟹也而有螺性，海赋所云“璅蛄腹蟹，岂其类欤”。太平广记，谓蟹入螺中，似先有蟹，然取置碗中，以观其求脱之势，力猛壳脱，顷刻死。则又与壳相依为命，造物不测，难以臆度也。</p>
<p>　　一沙蟹，阔而薄，两螯大于身，甲小而缺其前，缩两螯以补之，若无缝，八跪特短，脐无甲，尖团莫辨。凶人，则凹双睛，噀水高寸许，似善怒，养以沙水，经十余日，不食亦不死。一蚶，径二尺以上，围五尺许，古人所谓屋瓦子，壳形凹凸，像瓦屋也。一海马肉，薄片回屈如刨，花色如片茯苓，品之最贵者，不易得，得则先以献王，其状鱼身马首，无毛而有足，皮如江豚，此皆海味之特产也。</p>
<p>　　此邦果实，说有与中国不同者，蕉实状如手指，色黄，味甘，瓣如柚，亦名甘露，初熟色青，以糖覆之则黄；其花红，一穗数尺；瓤须五六出，岁实为常，实如其须之数，中国亦有蕉，不闻岁结实，亦无有抽其丝作布者，或其性殊欤。布之原料，与制布之法，亦有与中国异者，一曰蕉布，米色，宽一尺，乃芭蕉沤抽其丝织成轻密如罗；一曰苧布，白而细，宽尺二寸，可敌棉布；一曰丝布，折而棉软，苧经而丝纬，品之最尚者。汉书所谓蕉、筒、荃、葛，即此类也。一曰麻布，米色而粗，品最下矣，国人善印花，花样不一，皆剪纸为范，加范于布，涂灰焉，灰干去范，乃著色干而浣之，灰去而花出，愈浣而愈鲜，衣敝而色不退，此必别有制法，秘不语人。故东洋花布，特重于闽也。</p>
<p>　　此邦草木，多与中国异称，惜未携群芳谱来，一一辨证之耳。“罗汉松”谓之樫木，“冬青”谓之福木，“万寿菊”谓之禅菊，“铁树”谓之凤尾蕉，以叶对出形似了，亦谓之海棕榈，以叶盖头形似也。有携至中华以为盆玩者，则谓之万年棕云。</p>
<p>　　凤梨，开花者谓之男木，白瓣若莲，颇香烈，不实，无花者谓之女木，而实大，如瓜可食，或云，即波罗蜜别种，球人又谓之阿咀呢。月橘，谓之十里香，叶如枣，小白花，甚芳烈，实如天竹子，稍大，闻二月中，红累累满树，若火齐然。惜余未及见也。</p>
<p>　　球阳地气多暖，时届深秋，花草不杀，蚊雷不收，荻花盛开，野牡丹二三月开，至八月复复，花累累如铃铎，素瓣，紫晕，檀心，圆而大，颇芳烈，佛桑四季皆花，有白色，有深红粉红二色，因得一诗，诗云。“偶随使节泛仙槎，日日春游玩物华，天气常如二三月，山林不断四时花。”亦真情真景也。</p>
<p>　　球人嗜兰，谓之孔子花，陈宅尤多异产，有风兰，叶较兰稍长，篾竹为盆，挂风前，即蕃衍。有名护兰，叶类挂而厚，稍长如指，花一箭八九出，以四月开，香胜于兰，出名护岳岩石间，不假水土，或寄树桠，或裹以棕，而悬之，无不茂。有粟兰，一名芷兰，叶如凤尾花，作珍珠状，有棒兰，绿色，茎如珊瑚，无叶，花出桠间，如兰而小，亦寄树活。又有西表松兰，竹兰之目，或致自外岛，或取之岩间，香皆不减兰也，因得一诗：</p>
<p>　　诗云“移根绝岛最堪夸，道是森森阙里花，不比寻常凡草木，春风一到即繁华。”题诗既毕，并为写生，愧无黄筌之妙笔耳。</p>
<p>　　沿海多浮石，嵌空玲珑，水击之，声作钟磬，此与中国彭蠡之口石钟山相似。闲居无可消遣，与施生弈，用琉球棋子，白者磨螺之封口石为之，内地小螺拒户有圆壳，海螺大者，其拒户之壳，厚五六分，径二寸许，圆白如砗磲，土人名曰封口石，黑者磨苍石为之，子径六分许，围二寸许，中凹而四周削，无正背面，不类云南子式。棋盘以木为之，厚八寸，四足，足高四寸，面刻棋路，其俗好弈，举棋无不定之说，颇亦有国手，局终数空眼多少，不数实子，数正同，相传国中供奉棋神，画女相如仙子，不令人见，乃国中雅尚也。</p>
<p>　　六月初八日，辰刻，正副使恭奉谕祭文，及祭银焚帛，安放龙彩亭内，出天使馆东行，过久米林，泊村，至安里桥，即真玉桥，世孙跪接如仪，即导引入庙。礼毕，引观先王庙，正庙七楹，正中向外，通为一龛，安奉诸王神位，左昭自舜马至尚穆，共十六位，右穆自义本至尚敬，共十五位，是日球人观者，弥山匝地，男子跪于道左，女子聚立远观。亦有施帷挂竹帘者，土人云：系贵官眷属，女皆黥首指节为饰，甚昔全黑，少者间作梅花斑，国俗不穿耳，不施脂粉，无珠翠首饰，人家门户，多树石敢当碣，墙头多植吉姑罗，或柔树，翦剔极齐整，国人呼中国为唐山，呼华人为唐人。</p>
<p>　　球地皆土沙，雨过即可行，无泥泞。奥山有却金亭，前明册使陈给事侃归时却金，故国人造亭以表之。辨岳，在王宫东南三里许，过圆觉寺，从山脊行，水分左右，堪舆家谓之过峡，中山来脉也，山大小五峰，最高者谓之辨岳，灌水密覆，前有石柱二，中置栅二，外板阁二，少左，有小石塔，左右列石案五，折而东，数十级至顶，有石垆二，西祭山，东祭海岳之神，曰祝，祝谓是天孙氏第二女云。国王受封，必斋戒亲祭，正五九月，祭山海及护国神，皆在辨岳也。</p>
<p>　　波上，雪崎，及龟山，余已游遍，而要以鹤头为最胜，随正副使往游，陡其巅，避日而坐。草色粘天，松阴匝地，东望辨岳，秀出天半，王宫历历如画。其南，则近水如湖，远山如岸，丰见城巍然突出，山南王之旧迹犹有存者，西望马齿姑米，出没隐见，若近若远，封舟之来路也。</p>
<p>　　北俯那霸久米，人烟辐辏，举凡山川灵异，草木荫翳，鱼鸟沉浮，云烟变灭，莫不争奇献巧，毕集目前，乃知前日之游，殊为鲁莽。</p>
<p>　　梁大夫小具盘樽，席地而饮，余亦趣仆以酒肴至。未申之交，凉风乍生，微雨将洒，乃移樽登舟，时海潮正涨，沙岸弥漫，遂由奥山南麓，折而东北，山石嵌空欲落，海燕如鸥，渔舟似织，俄而返照入山，冰轮出水，水鳐无数，飞射潮头。与介山举觞弄月，击楫而歌，樽不空，客皆醉，越渡里村，漏已三下，却金亭前，列炬如昼，迎者倦矣。</p>
<p>　　乃相与步月而归，为中山第一游焉，泉崎桥桥下，为漫湖浒，每当晴夜，双门供月，万象澄清。如玻璃世界，为中山八景之一。旺泉味甘，亦为中山八景之一。王城有亭，依城望远，因小憩亭中，品瑞泉，纵观中山八景，八景者，泉崎夜月，临海潮声，久米村竹篱，龙洞松涛，苟崖夕照，长虹秋霁，城岳灵泉，中岛蕉园也。</p>
<p>　　亭下多棕榈紫竹，竹丛生，高三尺余，叶如棕，狭而长，即所谓观音竹也。亭南有蚶壳，长八尺许，贮水以供盥，知大蚶不易得也。</p>
<p>　　国人浣漱不用汤，家竖石桩，置石盂，或蚶壳其上，贮水，旁置一柄筒，晓起，以筒盛水，浇而盥漱之，客至亦然。地多草，细软如毯，有事则取新沙覆之，国人取玳瑁之甲，以为长簪，传到中国，率由闽粤商贩，球人不知贵，以为贱品，查对崐山之旁，以玉抵鹊，地使然也。</p>
<p>　　丰见山顶，有山南王第故城。徐葆光诗有“颓垣宫阙无全瓦，荒草牛羊似破村”之句，王之子孙，今为那姓，犹聚居于此，辻山国人读为失山，琉球字皆对音，十失无别，疑迭之误也。</p>
<p>　　副使辑球雅，谓一字作二三字读，二三字作一字读音，皆义而非音，即所谓寄浯，国人尽知之，音则合百余字，或十余字为一音，与中国音迥异，国中惟读书通文理者，乃知对音，庶民皆不知也。久米官之子弟，能言，教以汉语，能书，教以汉文，十岁称若秀才，王给米一石，十五薙发，先谒孔圣，次谒国王，王籍其名，谓之“秀才”，给米三石。长则选为通事，为国中文物声名最，即明三十六姓后裔也。那霸人以商为业，多富室。</p>
<p>　　明洪武初，赐人三十六姓善操舟者，往来朝贡，国中久米村，梁、蔡、毛、郑、陈、曾、阮、金等姓，乃三十六姓之裔，至今国人重之，与寄公谈玄理，颇有入悟处，遂与唱和成诗，法司蔡温，紫金大夫程顺则，蔡文溥，三人梁集，有作者气，顺则别著航海指南，言渡海事甚悉，蔡温尤肆力于古文，有蓑翁语录至言等目，语根经学，有道学气，出入二氏之学，盖学朱子而未纯者。</p>
<p>　　琉球山多瘠硗，独宜薯，父老相传，受封之岁，必有丰年，今岁五月稍旱，幸自后雨不愆期，卒获大丰，薯可四收，海邦臣民，倍觉欢欣。佥曰，非受封岁，无此丰年也。</p>
<p>　　六月初旬，稻已尽收，球阳地气温暖，稻常早熟，种以十一月，收以五六月。薯则四时皆种，三熟为丰，四熟则为大丰。稻田少，薯田多，国人以薯为命，米则王宫始得食。亦有麦豆，所产不多。五月二十日，国中祭稻神，此祭未行，稻虽登场，不敢入家也。</p>
<p>　　七月中旬，始见燕，不巢入屋，中国燕以八月归，此燕疑未入中国者，其来以七月，巢必有地，别有所谓海燕，较紫燕稍大，而白其羽，有全白似鸥者，多巢岛中，间有至中国，人皆以为瑞。应潮鸡，雄纯黑，雌纯白，皆短足长尾，驯不避人。香崖购一小犬，而毛豹斑，性灵警，与饭不食，与薯乃食，知人皆食薯矣。鼠雀最多，而鼠尤虐，亦有猫，不知捕鼠，邦人以为玩，乃知物性亦随地而变。鹰、雁、鹅、鸭特少。</p>
<p>　　枕有方如圭者，有圆如轮而连以细轴者，有如文具藏数层者，制特精，皆以木为之，率宽三寸，高五寸，漆其外，或黑或朱，立而枕之，反侧则仆。按礼记少仪注。颖，警枕也，谓之颖者，颖然警悟也，又司马文正公，以圆木为警枕，少睡则转而觉，乃起读书，此殆警枕之遗。</p>
<p>　　衣制皆宽博交衽，袖广二尺，口皆不缉，特短袂，以便作事，襟率无钮带，总名衾。男束大带，长丈六尺，宽四寸以为度，腰围四五转，而收其垂于两胁间。烟包、纸袋、小刀、梳、篦之属，皆怀之。故胸前襟带勃起凸然，其胁下不缝者，惟幼童及僧衣为然。僧别有短衣如背心，谓之断俗降，此其概也。帽以薄木片为骨叠帕而蒙之，前七层，后十一层，花锦帽远望如屋漏痕者，品最贵。惟摄政王叔国相得冠之；次品花紫帽，法司冠之。其次则纯紫，大略紫为贵，黄次之，红又次之，青绿斯下。各色又以绫为贵，绢为次，国王未受封时，戴乌纱帽。双翅侧冲上向，盘金，朱缨垂颔，下束五色绦，至是冠皮弁，状如中国梨园演王者便帽，前直列花瓣七，衣蟒腰玉，肩舆如中国饼桥，中置大椅，上施大盖，无帷幔，辕粗而长，无绊，无横木，以八人左右肩之而行。</p>
<p>　　杜氏通典，载琉球国俗，谓妇人产必食子衣，以火自炙，令汗出，余举以问杨文凤，然乎？对曰：“火炙诚有之，食衣则否。”即今中山已无火炙俗，惟北山犹未尽改。</p>
<p>　　嫁娶之礼，固陋已甚，世家亦有以酒肴珠贝为聘者，婚时即用本国轿，结彩鼓乐而迎，不计妆奁，父母送至夫家即返，不宴客，至亲具酒贺，不过数人。隋书云：琉球风俗，男女相悦，便相匹偶，盖其旧俗也。</p>
<p>　　询之郑得功，郑得功曰：三十六姓初来时，俗尚未改，后渐知婚礼，此俗遂革。今国中有夫之妇，犯奸即杀，余始悟琉球所以号守礼之国者，亦由三十六姓教化之力也。</p>
<p>　　小民有丧，则邻里聚送，观者护丧，掩毕即归。宦家则同官相知者，亦来送柩，出即归，大都不宴客，题主官率皆用僧，男书圆寂大禅定，女书禅定尼，无考妣称。</p>
<p>　　近日宦家亦有书官爵者，棺制三尺，屈身而殓之，近宦家亦有长五六尺者，民则仍旧。此邦之人，肘比华人稍短，朝野佥载，亦谓人形短小似崐仑，余所见士大夫短小者固多；亦有修髯丰颐者，颀而长者，胖而腹腰十围者，前言似未足信。人体多狐臭，古所谓愠羝也。世禄之家皆赐姓，士庶率以田地为姓，更无名，其后裔则云：某氏之，子孙几男，所谓田米私姓也。国中兵刑惟三章：“杀人者死，伤人及重罪徒，轻罪罚日中晒之。”计罪而定其日，国中数年无斩犯，间有犯斩罪者，又率引刀自剖腹死。</p>
<p>　　七月十五夜，开窗，风见人家门外，皆列火炬二，询之土人云：国俗于十五日盆祭，预期迎神，祭后乃去之，盆祭者，中国所谓盂兰会也。连日见市上小儿，各手一纸幡，对立招展，作迎神状，知国俗盆祭祀先，亦大祭矣。</p>
<p>　　龟山南岸有窑，国人取车螯大蚶之壳以煅，塈灰壁不及石灰，而粘过者，再东北有池，国为人煮盐处。</p>
<p>　　七月二十五日，正副使行册封礼，途中观者益众，上万松岭，迤逦而车，衢道修广，有坊，牓曰：中山道。又进一坊，牓曰：守礼之邦，世孙戴皮弁，服蟒衣，腰玉带，垂裳结佩，率百官跪迎道左。更进为欢会门，踞山巅叠，礁石为城，削磨刀壁，有鸟道，无雉堞，高五尺以上，远望如聚髑髅。始悟隋书所谓王居多聚髑髅于其下者，乃远望误于形似，实未至城下也。城外石崖，左镌“龙冈”字，右镌“虎崒”字，王宫西向，以中国在海面，表忠顺面向之意。</p>
<p>　　后东向为继世门，左南向为水门，右北向为久庆门，再进层崖，有门西北向曰瑞泉，左右甬道，有左掖、右掖二门，更进有漏西向，牓曰“刻漏”。上设铜壶漏水，更进有门西北向，为奉神门，即王府门也，殿廷方广数十亩，分砌二道，由甬道进至阙廷，为王听政之所。壁悬伏羲画卦象，龙马负图立其前，绢色苍古，微有剥蚀，殆非近代物。北宫，殿屋固朴，屋举手可接，以处山冈，且阻海飓，面对为南宫。此日正副使宴于北宫，大礼既成，通国欢忭，闻国王经行处，悉有彩饰，泉崎道旁，列盆花异卉，绕以朱栏，中刻木作麒麟形，题曰：“非龙非彪，非熊非罴，王者之瑞兽。”天妃宫前，植大松六，叠假山四，作白鹤二，生子母鹿三，池上结棚，覆以松枝，松子垂如葡萄，池中刻木鲤大小五令浮水面，环池以竹，栏旁有坊：曰偕乐坊。柱悬一版。题曰：“鹿濯濯，鸟翯翯，牣鱼跃。”归而述诸副使，副使曰：“此皆志略所载，事隔数十年。一字不易，可谓印板文字矣。”从客皆笑。</p>
<p>　　宜野湾县，有龟寿者，事继母以孝，国人莫不闻，母爱所生子，而短龟寿于其父伊佐前，且不食以激其怒。伊佐惑之，欲死龟寿，将令深夜汲北宫，要而杀之，仆匿龟寿于家，往谏伊佐，伊佐缚而放之，且谓事已露，不可杀，乃逐龟寿，龟寿既被放，欲自尽，又恐张母恶，值天雨雹，病不支，僵卧于路，巡官见之，近而抚其体犹温，知未死，覆以己衣，渐甦，徐诘其故，龟寿不欲扬父母之恶，饰词告之。</p>
<p>　　初巡官闻孝子龟寿被放，意不平，至是见言语支吾。疑即龟寿，赐衣食令去，密访得其状，乃传集村人，系伊佐妻至，数其罪而监之。将告于王，龟寿愿以身代，巡官不忍伤孝子心。召伊佐夫妇面谕之，妇感悟，卒为母子如初，副使既为之记，余复为诗以表章之，诗云：“輶轩问欲到球阳，潜德端须为阐扬，诚孝由来能感格，何殊闵损与王祥。”以为事继母而不能尽孝者劝。</p>
<p>　　经迭山墟方集，因步行集中。观所市物，薯为多，亦有鱼、盐、酒、菜、陶、木器、蕉苧、土布，粗恶无足观者，国无肆店，率业于其家，市货以有易无，不用银钱。闻国中日本宽永钱，此来亦不见，昨香崖携示串钱，环如鹅眼，无轮廊，贯以绳，积长三寸许，连四贯而合之，封以纸，上有钤记。此球人新制钱，每封当大钱十，盖国中钱少，宽永钱铜质较美，恐或有人买去，故收藏之，特制此钱应用。市中无钱以比。国中男逸女劳，无有肩担背负者，趋集，缝纫，及采薪，运水，皆妇人主之。凡物皆戴之顶，女衣既无钮无带，又不束腰，而国俗男女皆无袴，势须以手曳襟，襟较男衣长，叠襟下为两层，风不得开。因悟髻必偏坠者，以手既曳襟，须空其顶以戴物，童而习之，虽重百觔，登山涉涧，无倾侧，是国中第一绝技也。</p>
<p>　　其动作时，常卷两袖至背，贯绳而束之，发垢辄洗，洗用泥，脱衣结于腰，赤身低头，见人亦不避，抱儿惟一手，叉置腰间，即藉以曳襟。</p>
<p>　　东苑在崎山，出欢会门，折而北，逐瑞泉下流，至龙渊桥，汇而为池。广可十丈，长可数十丈。捍以堤，曰龙潭，水清鱼可数，荷叶半倒。再折而东，有小村，筿屏修整，松盖阴翳，薄云补林，微风啸竹，园外已极幽趣。</p>
<p>　　入门，板亭二，南向，更进而南，屋三楹，亭东有阜如覆盂。折而南，有岩西向，上镌梵宇。下蹲石狮一，饰以五彩，再下，有小方池，凿石为龙首，泉从口出，有金鱼池，前竹万竿，后松百挺。</p>
<p>　　再东，为望仙阁，前有东苑阁，后为能仁堂，东北望海，西南望山，国中形胜，此为第一。</p>
<p>　　南苑之胜，亦不灭于东苑，苑中马富盛，折而东，循行阡陌间，水田漠漠，番薯油油，绝无秋景。薯有新种者，问知已三收矣。再入山，松阴夹道，茅屋参差，田家之景可画，计十余里，始入苑村，名姑场川，即同乐苑也。</p>
<p>　　苑踞山脊，轩五楹，夹室为复阁，颇曲折，轩前有池，新凿，狭而东西长，叠礁为桥；桥南新阜累累，因阜以为亭，宜远眺；亭东，植奇花异卉，有新绝类蝴蝶，绛红色，叶如嫩槐，曰蝴蝶花，有松叶如白毛，曰白发松。</p>
<p>　　池东，旧有亭圮，以布代之。池西有阁，颇轩敞，四面风来，宜纳凉。有阁曰迎晖，有亭曰一览，即正副使所题也。轩北有松，有凤蕉，有桃，有柳。</p>
<p>　　黄昏举烟火，略同中国，余偕寄尘游波上，板阁无他神，惟挂铜片幡，上凿“奉寄御币”字，后署云：元和二年壬戌。或疑为唐时物，非也，按元和二年为丁亥，非壬戌也。日本马场信武，撰八卦通变指南，内列三元指掌。云上元起永禄七年甲子，止元和三年癸亥，如元起宽永元年甲子，止元和三年癸亥，下元起贞亭元年甲子。</p>
<p>　　今元禄十六年癸未。国中既行宽永钱，证以元和日本僭号，知琉球旧会奉日本王朔，今讳言之欤。</p>
<p>　　纸鸢制无精巧者，儿童多立屋上放之，按中国多放于清明前，义取张口仰视，宣导阳气。今放于九月，以非九月纸鸢不能上，则风力与中国异，即此可验球阳气暖，故能十月种稻。国俗男欲为僧者听，即受戒有廪给，有犯戒者，饬令还俗，放之别岛。</p>
<p>　　女子愿为土妓者亦听，接交外客，女之兄弟，仍与外客叙亲往来，然率皆贫民，故不以为耻，若已嫁夫而复敢犯奸者，许女之父兄自杀之，不以告王，即告王，王亦不赦。此国中良贱之大防，所以重廉耻也。</p>
<p>　　此邦有红衣妓，与之言不解，按拍清歌，皆方言也，然风韵亦正有佳者，殆不减憨园，近忽因事他迁，以扇索诗，因题二诗以赠之，诗云：“芳龄二八最风流，楚楚腰身剪剪眸，手抱琵琶浑不语，似曾相识在苏州。新愁旧恨感千端，再见真如隔世难，可惜今宵好明月，与谁共卷绣帘看。”国人率恭谨，有所受，必高举为礼，有所敬，则俯身搓手。而后膜拜，劝尊者酒，酌而置杯于指尖以为警，平等则置手心。</p>
<p>　　此邦屋俱不高，瓦必（同瓦）以避飓也。地板必去地三尺，以避湿也，屋脊四出，如八角亭，四面接修，更无重构复室，以省材也。屋无门户，上限刻双沟，设方格，糊以纸，左右推移，更不设暗闩，利省便，恃无盗也，临街则设矣。神龛置青石于炉，实以砂，祀祖神也。国以石为神，无传真也，瓦上瓦狮，隋书所谓兽头骨角也。壁无粉墁，示朴也。贵家间有糊蚜花笺，习华风，渐奢也。</p>
<p>　　龟山有峰独出，与众山绝，前附小峰，离约二丈许，邦人驾石为洞，连二山，高十丈余，结布幔于洞东，不憩，拾级而登，行洞上，又十余级，乃陟巅，巅恰容一楼，楼无名，四面轩豁，无户牖，副使谓余曰：兹楼俯中山之全势，不可无名，因名之曰蜀楼。并为之跋曰：“蜀者何，独也。楼何以蜀名，以其踞独山也。不曰独而曰蜀者。以副使为蜀人，楼构已百年，而副使乃名之，若有待也。”楼左瞰青畴，右扶苍石，后临大海，前揖中山，坐其中以望，若建瓴焉，余又请于副使曰：“额不可无联。”副使因书前四语付之，归路，循海而西，崖洞溪壑，皆奇峭，是又一胜游矣。</p>
<p>　　越南山，度丝满村，人家皆面海，奇石林立，遵海而西，有山，翠色攒空，石骨穿海，曰砂岳。时午潮初退，白石邻邻，群马争驰，飞溅如雨。再西，度大岭村，丛棘为篱，渔网数百晒其上。村外水田漠漠，泥淖陷马，有牛放于冈，汪录谓马畊无牛，今不尽然也。</p>
<p>　　本岛能中山语者给黄帽，为酋长。岁遣“亲云上”监抚之，名奉行官，主其赋讼，各赋其土不宜，以贡于王。间切者，外府之谓，首里，泊，久来。那霸四府为王畿，故不设。此外皆设，职在亲民，察其村之利弊，而报于亲云上。间切，略如中国知府，中山属府十四，间切十，山南省属府十二，山北省属府九，间切如其府数。</p>
<p>　　国俗自八月初十至十五日，并蒸米；拌赤小豆，为饭相饷，以祭月，风同中国。是夜，正副使邀从客露饮，月光澄水，天色拖蓝，风寂动息，潮声杂丝竹声，自远而至。恍置身三山，听子晋吹笙，麻姑度曲，万缘俱静矣。宇宙之大，同此一月。回忆昔日萧爽楼中，良宵美景，轻轻放过，今则天各一方，能无对月而兴怀乎？</p>
<p>　　世传八月十八日，为潮生辰，国俗，于是夜候潮波上。子刻，偕寄尘至波上，草如碧毯，沾露愈滑，扶仆行，凭垣倚石而坐。丑刻，潮始至，若云峰万叠，卷海飞来。须臾，腥气大盛，水怪抟风，金蛇掣电，天柱欲折，地轴暗摇，雪浪溅衣，直高百尺，未敢遽窥鲛宫，已若有推而起之者。迷离惝恍，千态万状。观此，乃知枚乘七发，犹形容未尽也。</p>
<p>　　潮既退，始闻哙吰之声，出礁石间。徐步至护国寺。尚似有雷霆震耳，潮至此，观止矣。</p>
<p>　　元旦至六日，贺节，初五日，迎灶。二月，祭麦神，十二日，浚井，汲新水，俗谓之洗百病。三月三日，作艾糕。五月五日，竞渡。六月六日，国中作六月节，家家蒸糯米，为饭相饷。十二月八日，作糯米糕，层裹棕叶，蒸以相饷，名曰鬼饼，二十四日，送灶。正三五九为吉月，妇女率游海畔，拜水神祈福。逢朔日，群汲新水献神，此甚略也。余独疑国俗敬佛，而不知四月八日为佛诞辰。</p>
<p>　　腊八鬼饼如角黍，而不知七宝粥，国王送菊二十余盆，花叶并茂，根际皆以竹签标名，内三种尤异类；一名“金锦”，朵兼红黄白三色，小而繁，灿如列星。一名“理宝”，瓣如莲而小，色淡红。一名“素球”，瓣宽，不类菊，重叠千层，白如雪，皆所未见者，媵之以诗，诗云：“陶篱韩圃多秋色，未必当年有此花，似汝幽姿真可惜，移根无路到中华”。</p>
<p>　　见狮子舞，布为身，皮为头，丝为尾，翦彩如毛饰其外，头尾口眼皆活，镀睛贴齿，两人居其中，俯仰跳跃，相驯狎欢腾状。余曰：“此近古乐矣。”按旧唐书音乐志，后周武帝时，选太平乐，亦谓之五方狮子舞，白乐天西凉诗云：“假面夷人弄狮子，刻木为头丝作尾，金镀眼睛银贴齿，奋迅毛衣罢双耳。”即此舞也。</p>
<p>　　此邦有所谓“踏柁戏”者，横木以为梁，高四尺余，复置板而横之，长丈有二尺，虚其两端，均力焉。夷女二，结束衣采，赤双足，各手一巾，对立相视而歌，歌未竟，跃立两端，稍作低昂，势若水碓之起伏，渐起渐高，东者陡落而激之，则西飞起三丈余，翩翩若轻燕之舞于空也。西者落而陡激之，则东者复起，又如鸷鸟之直上青云也。叠相起伏，愈激愈疾，几若山鸡舞镜，不复辨其孰为影，孰为形焉。俄焉势渐衰，机渐缓，板末乃安，齐跃而下，整衣而立，终戏，无虚蹈方寸者，技至此绝矣。</p>
<p>　　接送宾客颇真率，无揖让之烦，客至不迎，随意坐，主人即具烟架火炉，竹筒木匣各一，横烟管其上，匣以烟，筒以弃灰也。遇所敬客，乃烹茶，以细末粉少许，杂茶末，入沸水半瓯，搅以小竹帚，以沫满瓯面为度，客去，亦不送，贵官劝客，常以筋蘸浆少许，纳客唇以为敬。烧酒著黄糖则名福，著白糖则名寿，亦劝客之一贵品也。</p>
<p>　　重阳具龙舟竞渡于龙潭。琉球亦于五月竞渡，重阳之戏，专为宴天使而设。因成三诗以志之，诗云：“故园辜负菊花黄，万里迢迢在异乡。舟泛龙潭看竞渡，重阳错认作端阳。去年秋在洞庭湾，亲插黄花插翠鬟，今日登高来海外，累伊独上望夫山。待将风信泛归槎，犹及初冬好到家，已误霜前开菊宴，还期雪裹访梅花”。闻程顺则曾于津门购得宋朱文公墨迹十四字。今其后裔犹宝之，借观不得，因至其家，开卷，见笔势森严，如奇峰怪石，有岩岩不可犯之色。想见当日道学气象，字径八寸以上，文曰：“香飞翰苑围川野，春报南桥叠萃新。”后有名款，无岁月，文公墨迹。流传世间者，莫不宝而藏之。盖其所就者大，笔墨乃其余事而能自成一家言如此。知古人学力，无所不至也。又游蔡清派家祠，祠内供蔡君谟画像，并出君谟墨迹见示，知为君谟的派。由明初至琉球，为三十六姓之一，清派能汉语，人迹倜傥，由祠至其家，花木俱有清致，池圆如月，为额其室曰：月波大屋。大抵球人工剪剔树木，叠砌假山，故士大夫家，率有丘壑以供游览。庭中树长竿，上置小木舟，长二尺，桅舵帆橹皆备。首尾风轮五叶，挂色旗以候风，渡海之家，率预计归期。南风至，则合家欢喜，谓行人当时，归则撤之。</p>
<p>　　即古正两旗遗意，国王有墨长五寸，宽二寸，有老坑端砚，长一尺，宽六寸，有永乐四年字，砚背，有七年四月，东坡居士留赠潘邠老字。问知为前明受赐物。国中有东坡诗集，知王不但宝其砚矣，棉纸清纸，皆以谷皮为之，恶不中书者。有护书纸，大者佳，高可三尺许，阔二尺，白如玉，小者减其半。亦有印花诗笺，可作札。别有围屏红，则糊壁用矣。</p>
<p>　　徐葆光球纸诗云：“冷金入手白于练，侧理海涛凝一片，昆刀截截径尺方，叠雪千层无幂面”。形容殆尽。</p>
<p>　　南炮台间，有碑二，一正书，剥蚀甚微，奉书造三字，一其国学书，前朝嘉靖二十一年建。惟不能尽识，其笔力正自遒劲飞舞。</p>
<p>　　有木曰山米，又名野麻姑，叶可染，子如女贞，味酸。土人榨以为醋，球醋纯白，不甚酸，供者以为米醋，味不类，或即此果所榨欤。席地坐，以东为上，设毡，食皆小盘，方盈尺，著两板为脚，高八寸许。肴凡四进，各盘贮而不相共，三进皆附以饭，至四肴乃进酒二，不过三巡。每进肴止一盘，必撤前肴而后进其次肴，饭用油煎面果，次肴饭用炒米花，二肴用饭，每供肴酒，主人必亲手高举，置客前俯身搓手而退，终席，主人不陪，以为至敬。</p>
<p>　　此球人宴会尊客之礼，平等乃对饮，大要球俗，席皆坐地，无椅桌之用，食具如古俎豆，肴尽干制，无所用勺。虽贵官家食，不过一肴，一饭，一箸，箸多削新柳为之。即妻子不同食，犹有古人之遗风焉。</p>
<p>　　使院敷命堂后，旧有二牓，一书前明册使姓名，洪武五年，封中山王察度，使行人汤载；永乐二年，封武宁，使行人时中；洪熙元年，封巴志，使中官柴山；正统七年，封尚忠，使给事中俞忭，行人刘逊；十三年，封尚思达，使给事中陈传，行人万祥；景泰二年，封尚景福，使给事中乔毅，行人童守宏；六年，封尚泰久，使给事中严诚，行人刘俭；天顺六年封尚德，使吏科给事中潘荣，行人蔡哲；成化六年，封尚圆，使兵科给事中官荣，行人韩文；十三年，封尚真，使兵科给事中董旻，行人司司副张祥；嘉靖七年，封尚清，使吏科给事中陈侃，行人高澄；四十一年，封尚元，使吏科左给事中郭汝霖，行人李际春；万历四年，封尚永，使户科左给事中肖崇业，行人谢杰；二十九年封尚宁，使兵科右给事中夏子阳，行人王士正；崇祯元年，封尚丰，使户科左给事中杜三策，行人司司正杨伦。凡十五次，二十七人，柴山以前，无副也。一书本朝册使姓名：康熙二年，封尚质，使兵科副理官张学礼，行人王垓；二十一年，封尚贞，使翰林院检讨汪楫，内阁中书舍人林麟焻；五十八年，封尚敬，使翰林院检讨海宝，翰林院编修徐葆光，乾隆二十一年，封尚穆，使翰林院侍讲全魁，翰林院编修周煌。凡四次，共八人。</p>
<p>　　清明后，南风为常，霜降后，南北风为常，反是飓将作，正一二三月多飓，五六八月多，飓聚发而倏止，渐作而多日，九月北风或连月，俗称九降风，间有起，亦骤如飓。遇飓犹可，遇难当。十月后多北风，飓无定期，舟人视风隙以来往，凡飓将至，天色有黑点，急收帆严舵以待，迟则不及，或至倾覆，将至天边断虹若片帆，曰“破帆”，稍及半天如鲎尾，曰屈鲎。若见北方尤虐，又海面骤变，多秽如米糠，及海蛇浮游，或红蜻蜓飞绕，皆飓风徵。</p>
<p>　　自来球阳，忽已半年。东风不来，欲归无计，十月二十五日，乃始扬帆返国，至二十九日，见温州南杞山，少顷，见北杞山，有船数十只泊焉。舟人皆喜，以为此必迎护船也。</p>
<p>　　守备登后艄以望，惊报曰，泊者贼船也，又取，贼船皆扬帆矣，未几，贼船十六只，吆喝而来，我船从舵门，放子母炮，立毙四人。击喝者坠海，贼退。枪并发，又毙六人，复以炮击之，毙五人，稍进，又击之，复毙四人，乃退去。其时贼船已占上风。暗移子母炮，至舵右舷边，连毙贼十二人，焚其头篷，皆转舵而退，中有二船较大，复鼓噪，由上风飞至，大炮准对贼船，即施放，一发中其贼首，烟迷里许。既散，则贼船已尽退。是役也，枪炮俱无虚发，幸免于危。不一时，北风又至，浪飞过船，梦中闻舟人哗曰：到官塘矣，惊起，从客皆一夜不眠。语余曰：“险至此，汝尚能睡耶？”余问其状，曰：“每侧则篷皆卧水，一浪盖船，则船身入水，惟闻瀑布声，垂流不息，其不覆者，幸耶！”余笑应之曰：“设覆，君等能免乎？余入黑酣乡，未曾目击其险，岂非幸乎。”盥后，登战台，视之，前后十余灶，皆没，船面无一物，爨火断矣。舟人指曰：“前即定海，可无虑矣。”申刻乃得泊，船户登岸购米薪，乃得食。是夜修家书，以慰芸之悬系，而归心益切，犹忆昔年，芸尝谓余，布衣菜饭，可乐终身，不必作远游。此番航海，虽奇而险，濒危幸免，始有味乎芸之言也。</p>
<hr>

<p><center><font color="teal" size="+1">End</font></center></p>

<hr>
    </div>

    
    
    

    <footer class="post-footer">
          <div class="post-tags">
              <a href="/tags/%E6%B5%AE%E7%94%9F%E5%85%AD%E8%AE%B0/" rel="tag"># 浮生六记</a>
          </div>

        

          <div class="post-nav">
            <div class="post-nav-item">
                <a href="/%E5%8F%A4%E6%96%87%E6%9D%82%E9%80%89/%E6%B5%AE%E7%94%9F%E5%85%AD%E8%AE%B0/%E6%B5%AE%E7%94%9F%E5%85%AD%E8%AE%B0_04/" rel="prev" title="浮生六记 - 卷四 ‧ 浪游记快">
                  <i class="fa fa-chevron-left"></i> 浮生六记 - 卷四 ‧ 浪游记快
                </a>
            </div>
            <div class="post-nav-item">
                <a href="/%E5%8F%A4%E6%96%87%E6%9D%82%E9%80%89/%E6%B5%AE%E7%94%9F%E5%85%AD%E8%AE%B0/%E6%B5%AE%E7%94%9F%E5%85%AD%E8%AE%B0_06/" rel="next" title="浮生六记 - 卷六 ‧ 养生记道[佚]">
                  浮生六记 - 卷六 ‧ 养生记道[佚] <i class="fa fa-chevron-right"></i>
                </a>
            </div>
          </div>
    </footer>
  </article>
</div>






</div>
  </main>

  <footer class="footer">
    <div class="footer-inner">


<div class="copyright">
  &copy; 
  <span itemprop="copyrightYear">2024</span>
  <span class="with-love">
    <i class="fa fa-heart"></i>
  </span>
  <span class="author" itemprop="copyrightHolder">得月庵主人</span>
</div>

    </div>
  </footer>

  
  <div class="back-to-top" role="button" aria-label="返回顶部">
    <i class="fa fa-arrow-up fa-lg"></i>
    <span>0%</span>
  </div>

<noscript>
  <div class="noscript-warning">Theme NexT works best with JavaScript enabled</div>
</noscript>


  
  <script src="https://cdnjs.cloudflare.com/ajax/libs/animejs/3.2.1/anime.min.js" integrity="sha256-XL2inqUJaslATFnHdJOi9GfQ60on8Wx1C2H8DYiN1xY=" crossorigin="anonymous"></script>
<script src="/js/comments.js"></script><script src="/js/utils.js"></script><script src="/js/motion.js"></script><script src="/js/next-boot.js"></script>

  <script src="https://cdnjs.cloudflare.com/ajax/libs/hexo-generator-searchdb/1.4.1/search.js" integrity="sha256-1kfA5uHPf65M5cphT2dvymhkuyHPQp5A53EGZOnOLmc=" crossorigin="anonymous"></script>
<script src="/js/third-party/search/local-search.js"></script>





  





</body>
</html>
