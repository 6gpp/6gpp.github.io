<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width">
<meta name="theme-color" content="#222"><meta name="generator" content="Hexo 6.0.0">

  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">



<link rel="stylesheet" href="https://cdnjs.cloudflare.com/ajax/libs/font-awesome/6.2.1/css/all.min.css" integrity="sha256-Z1K5uhUaJXA7Ll0XrZ/0JhX4lAtZFpT6jkKrEDT0drU=" crossorigin="anonymous">
  <link rel="stylesheet" href="https://cdnjs.cloudflare.com/ajax/libs/animate.css/3.1.1/animate.min.css" integrity="sha256-PR7ttpcvz8qrF57fur/yAx1qXMFJeJFiA6pSzWi0OIE=" crossorigin="anonymous">

<script class="next-config" data-name="main" type="application/json">{"hostname":"6gpp.github.io","root":"/","images":"/images","scheme":"Gemini","darkmode":false,"version":"8.14.0","exturl":false,"sidebar":{"position":"left","display":"post","padding":18,"offset":12},"copycode":{"enable":true,"style":null},"bookmark":{"enable":false,"color":"#222","save":"auto"},"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"stickytabs":false,"motion":{"enable":true,"async":false,"transition":{"menu_item":"fadeInDown","post_block":"fadeIn","post_header":"fadeInDown","post_body":"fadeInDown","coll_header":"fadeInLeft","sidebar":"fadeInUp"}},"prism":false,"i18n":{"placeholder":"搜索...","empty":"没有找到任何搜索结果：${query}","hits_time":"找到 ${hits} 个搜索结果（用时 ${time} 毫秒）","hits":"找到 ${hits} 个搜索结果"},"path":"/search.xml","localsearch":{"enable":true,"trigger":"auto","top_n_per_article":1,"unescape":false,"preload":false}}</script><script src="/js/config.js"></script>

    <meta name="description" content="第033回 曹丕乘乱纳甄氏 郭嘉遗计定辽东  　　却说曹丕见二妇人啼哭，拔剑欲斩之。忽见红光满目，遂按剑而问曰：「汝何人也？」一妇人告曰：「妾乃袁将军之妻刘氏也。」丕曰：「此女何人？」刘氏曰：「此次男袁熙之妻甄氏也。因熙出镇幽州，甄氏不肯远行，故留于此。」丕拖此女近前，见披发垢面。丕以衫袖拭其面而观之，见甄氏玉肌花貌，有倾国之色。遂对刘氏曰：「吾乃曹丞相之子也。愿保汝家。汝勿忧虑。」遂按剑">
<meta property="og:type" content="article">
<meta property="og:title" content="三国演义 - 第033回 曹丕乘乱纳甄氏 郭嘉遗计定辽东">
<meta property="og:url" content="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_033/index.html">
<meta property="og:site_name" content="得月庵">
<meta property="og:description" content="第033回 曹丕乘乱纳甄氏 郭嘉遗计定辽东  　　却说曹丕见二妇人啼哭，拔剑欲斩之。忽见红光满目，遂按剑而问曰：「汝何人也？」一妇人告曰：「妾乃袁将军之妻刘氏也。」丕曰：「此女何人？」刘氏曰：「此次男袁熙之妻甄氏也。因熙出镇幽州，甄氏不肯远行，故留于此。」丕拖此女近前，见披发垢面。丕以衫袖拭其面而观之，见甄氏玉肌花貌，有倾国之色。遂对刘氏曰：「吾乃曹丞相之子也。愿保汝家。汝勿忧虑。」遂按剑">
<meta property="og:locale" content="zh_CN">
<meta property="article:published_time" content="2000-02-01T16:00:00.000Z">
<meta property="article:modified_time" content="2024-05-02T22:38:17.646Z">
<meta property="article:author" content="得月庵主人">
<meta property="article:tag" content="三国演义">
<meta name="twitter:card" content="summary">


<link rel="canonical" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_033/">



<script class="next-config" data-name="page" type="application/json">{"sidebar":"","isHome":false,"isPost":true,"lang":"zh-CN","comments":true,"permalink":"https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_033/","path":"古代小说/三国演义/三国演义_033/","title":"三国演义 - 第033回 曹丕乘乱纳甄氏 郭嘉遗计定辽东"}</script>

<script class="next-config" data-name="calendar" type="application/json">""</script>
<title>三国演义 - 第033回 曹丕乘乱纳甄氏 郭嘉遗计定辽东 | 得月庵</title>
  






  <script async defer data-website-id="" src=""></script>

  <script defer data-domain="" src=""></script>

  <noscript>
    <link rel="stylesheet" href="/css/noscript.css">
  </noscript>
</head>

<body itemscope itemtype="http://schema.org/WebPage" class="use-motion">
  <div class="headband"></div>

  <main class="main">
    <div class="column">
      <header class="header" itemscope itemtype="http://schema.org/WPHeader"><div class="site-brand-container">
  <div class="site-nav-toggle">
    <div class="toggle" aria-label="切换导航栏" role="button">
        <span class="toggle-line"></span>
        <span class="toggle-line"></span>
        <span class="toggle-line"></span>
    </div>
  </div>

  <div class="site-meta">

    <a href="/" class="brand" rel="start">
      <i class="logo-line"></i>
      <p class="site-title">得月庵</p>
      <i class="logo-line"></i>
    </a>
      <p class="site-subtitle" itemprop="description">万卷古今消永日，一窗昏晓送流年</p>
  </div>

  <div class="site-nav-right">
    <div class="toggle popup-trigger" aria-label="搜索" role="button">
        <i class="fa fa-search fa-fw fa-lg"></i>
    </div>
  </div>
</div>



<nav class="site-nav">
  <ul class="main-menu menu"><li class="menu-item menu-item-home"><a href="/" rel="section"><i class="fa fa-home fa-fw"></i>首页</a></li><li class="menu-item menu-item-sitemap"><a href="/links/map.html" rel="section"><i class="fa fa-sitemap fa-fw"></i>阅历</a></li><li class="menu-item menu-item-tags"><a href="/tags/" rel="section"><i class="fa fa-tags fa-fw"></i>标签</a></li><li class="menu-item menu-item-about"><a href="/about/" rel="section"><i class="fa fa-user fa-fw"></i>关于</a></li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup"><div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" maxlength="80"
           placeholder="搜索..." spellcheck="false"
           type="search" class="search-input">
  </div>
  <span class="popup-btn-close" role="button">
    <i class="fa fa-times-circle"></i>
  </span>
</div>
<div class="search-result-container no-result">
  <div class="search-result-icon">
    <i class="fa fa-spinner fa-pulse fa-5x"></i>
  </div>
</div>

    </div>
  </div>

</header>
        
  
  <aside class="sidebar">

    <div class="sidebar-inner sidebar-overview-active">
      <ul class="sidebar-nav">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <div class="sidebar-panel-container">
        <!--noindex-->
        <div class="post-toc-wrap sidebar-panel">
        </div>
        <!--/noindex-->

        <div class="site-overview-wrap sidebar-panel">
          <div class="site-author animated" itemprop="author" itemscope itemtype="http://schema.org/Person">
    <img class="site-author-image" itemprop="image" alt="得月庵主人"
      src="/images/avatar.jpg">
  <p class="site-author-name" itemprop="name">得月庵主人</p>
  <div class="site-description" itemprop="description">所有在读书中度过的日子都是美好的</div>
</div>
<div class="site-state-wrap animated">
  <nav class="site-state">
      <div class="site-state-item site-state-posts">
        <a href="/archives/">
          <span class="site-state-item-count">1234</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
          <a href="/categories/">
        <span class="site-state-item-count">8</span>
        <span class="site-state-item-name">分类</span></a>
      </div>
      <div class="site-state-item site-state-tags">
          <a href="/tags/">
        <span class="site-state-item-count">56</span>
        <span class="site-state-item-name">标签</span></a>
      </div>
  </nav>
</div>

        </div>
      </div>
    </div>

    
  </aside>


    </div>

    <div class="main-inner post posts-expand">


  


<div class="post-block">
  
  

  <article itemscope itemtype="http://schema.org/Article" class="post-content" lang="zh-CN">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_033/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="三国演义 - 第033回 曹丕乘乱纳甄氏 郭嘉遗计定辽东 | 得月庵">
      <meta itemprop="description" content="">
    </span>
      <header class="post-header">
        <h1 class="post-title" itemprop="name headline">
          三国演义 - 第033回 曹丕乘乱纳甄氏 郭嘉遗计定辽东
        </h1>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-02-02 00:00:00" itemprop="dateCreated datePublished" datetime="2000-02-02T00:00:00+08:00">2000-02-02</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
        <span id="more"></span>

<hr>

<p><center><font color="teal" size="+1">第033回 曹丕乘乱纳甄氏 郭嘉遗计定辽东</font></center></p>

<p>　　却说曹丕见二妇人啼哭，拔剑欲斩之。忽见红光满目，遂按剑而问曰：「汝何人也？」一妇人告曰：「妾乃袁将军之妻刘氏也。」丕曰：「此女何人？」刘氏曰：「此次男袁熙之妻甄氏也。因熙出镇幽州，甄氏不肯远行，故留于此。」丕拖此女近前，见披发垢面。丕以衫袖拭其面而观之，见甄氏玉肌花貌，有倾国之色。遂对刘氏曰：「吾乃曹丞相之子也。愿保汝家。汝勿忧虑。」遂按剑坐于堂上。</p>
<p>　　却说曹操统领众将，入冀州城。将入城门，许攸纵马近前，以鞭指城门而呼操曰：「阿瞒，汝不得我，安得入此门？」操大笑。众将闻言，俱怀不平。操至绍府门下，问曰：「谁曾入此门来？」守将对曰：「世子在内。」操唤出责之。刘氏出拜曰：「非世子不能保全妾家，愿献甄氏为世子执箕帚。」操教唤出甄氏拜于前。操视之曰：「真吾儿妇也！」遂令曹丕纳之。</p>
<p>　　操既定冀州，亲往袁绍墓下设祭，再拜而哭，甚哀，顾谓众官曰：「昔日吾与本初共起兵时，本初问我曰：『若事不辑，方面何所可据？』吾问之曰：『足下意欲若何？』本初曰：『吾南据河北，阻燕、代，兼沙漠之众，南向以争天下，庶可以济乎？』吾答曰：『吾任天下之智力，以道御之，无所不可。』此言如昨，而今本初已丧，吾不能不为流涕也！」众皆叹息。操以金帛粮米赐绍妻刘氏。乃下令曰：「河北居民遭兵革之难，尽免今年租赋。」一面写表申朝；操自领冀州牧。</p>
<p>　　一日，许褚走马入东门，正迎许攸，攸唤褚曰：「汝等无我，安能出入此门乎？」褚怒曰：「吾等千生万死，身冒血战，夺得城池，汝安敢夸口！」攸骂曰：「汝等皆匹夫耳，何足道哉！」褚大怒，拔剑杀攸，提头来见曹操，说许攸如此无礼，某杀之矣。操曰：「子远与吾旧交，故相戏耳，何故杀之？」深责许褚，令厚葬许攸。乃令人遍访冀州贤士。冀民曰：「骑都尉崔琰，字季珪，清河东武城人也。数曾献计于袁绍，绍不从，因此托疾在家。」操即召琰为本州别驾从事，因谓曰：「昨按本州户籍，共计三十万众，可谓大州。」琰曰：「今天下分崩，九州幅裂，二袁兄弟相争，冀民暴骨原野，丞相不急存问风俗，救其涂炭，而先计校户籍，岂本州士女所望于明公哉？」操闻言，改容谢之，待为上宾。</p>
<p>　　操已定冀州，使人探袁谭消息。时谭引兵劫掠甘陵、安平、渤海、河间等处，闻袁尚败走中山，乃统军攻之。尚无心战斗，径奔幽州投袁熙。谭尽降其众，欲复图冀州。操使人召之，谭不至。操大怒，驰书绝其婚，自统大军征之，直抵平原。谭闻操自统军来，遣人求救于刘表。表请玄德商议。玄德曰：「今操已破冀州，兵势正盛，袁氏兄弟不久必为操擒，救之无益；况操常有窥荆、襄之意，我只养兵自守，未可妄动。 」表曰：「然则何以谢之？」玄德曰：「可作书与袁氏兄弟，以和解为名，婉词谢之。」表然其言，先遣人以书遗谭。书略曰：</p>
<p>　　君子违难，不适雠国。日前闻君屈膝降曹，则是忘先人之雠，弃手足之谊，而遗同盟之耻矣。若「冀州」不弟，当降心相从。待事定之后，使天下平其曲直，不亦高义耶？</p>
<p>　　又与袁尚书曰：</p>
<p>　　「青州」天性峭急，迷于曲直。君当先除曹操，以卒先公之恨。事定之后，乃计曲直，不亦善乎？若迷而不返，则是韩卢、东郭自困于前，而遗田父之获也。</p>
<p>　　谭得表书，知表无发兵之意；又自料不能敌操；遂弃平原，走保南皮。曹操追至南皮，时天气寒肃，河道尽冻，粮船不能行动。操令本处百姓敲冰拽船，百姓闻令而逃。操大怒，欲捕斩之。百姓闻得，乃亲往营中投首。操曰：「若不杀汝等，则吾号令不行；若杀汝等，吾又不忍；汝等快往山中逃避，休被我军士擒获。」百姓皆垂泪而去。</p>
<p>　　袁谭引兵出城，与曹军相敌。两阵对圆，操出马以鞭指谭而骂曰：「吾厚待汝，汝何生异心？」谭曰：「汝犯吾境界，夺吾城池，赖吾妻子，反说我有异心耶？ 」操大怒，使徐晃出马。谭使彭安接战。两马相交，不数合，晃斩彭安于马下。谭军败走，退入南皮。操遣军四面围住。谭着慌，使辛评见操约降。操曰：「袁谭小子，反覆无常，吾难准信。汝弟辛毗，吾已重用，汝亦留此可也。」评曰：「丞相差矣。某闻主贵臣荣，主忧臣辱。某久事袁氏，岂可背之？」操知其不可留，乃遣回。评回见谭，言操不准投降。谭叱曰：「汝弟现事曹操，汝怀二心耶？」评闻言，气满填胸，昏绝于地。谭令扶出，须臾而死。谭亦悔之。郭图谓谭曰：「来日尽驱百姓当先，以军继其后，与曹操决一死战。」谭从其言。当夜尽驱南皮百姓，皆执刀枪听令。次日平明，大开四门，军在后，驱百姓在前，喊声大举，一齐拥出，直抵曹寨。两军混战，自辰至午，胜负未分，杀人遍地。操见未获全胜，乘马上山，亲自击鼓。将士见之，奋力向前。谭军大败，百姓被杀者无数。曹洪奋威突阵，正迎袁谭，举刀乱砍，谭竟被曹洪杀于阵中。郭图见阵大乱，急驰入城中。乐进望见，拈弓搭箭，射下城壕，人马俱陷。操引兵入南皮，安抚百姓。忽有一彪军来到，乃袁熙部将焦触、张南也。操自引军迎之。二将倒戈卸甲，特来投降。操封为列侯。又黑山贼张燕，引军十万来降，操封为平北将军。</p>
<p>　　下令将袁谭首级号令，敢有哭者斩。头挂北门外。一人布冠衰衣，哭于头下。左右拿来见操。操问之，乃青州别驾王修也，因谏袁谭被逐，今知谭死，故来哭之。操曰：「汝知吾令否？」修曰：「知之。」操曰：「汝不怕死耶？」修曰：「我生受其辟，今亡而不哭，非义也。畏死忘义，何以立世乎？若得收葬谭尸，受戮无恨。」操曰：「河北义士，何其如此之多也？可惜袁氏不能用！若能用，则吾安敢正眼觑此地哉！」遂命收葬谭尸，礼修为上宾，以为司金中郎将。因问之曰：「今袁尚已投袁熙，取之当用何策？」修不答。操曰：「忠臣也。」问郭嘉，嘉曰：「可使袁氏降将焦触、张南等自攻之。」操用其言，随差焦触、张南、吕旷、吕翔、马延、张顗，各引本部兵，分三路进攻幽州；一面使李典、乐进会合张燕，打并州，攻高干。</p>
<p>　　且说袁尚、袁熙知曹兵将至，料难迎敌，乃弃城引兵星夜奔辽西，投乌桓去了。幽州刺史乌桓触，聚幽州众官，歃血为盟，共议背袁向曹之事。乌桓触先言曰：「吾知曹丞相当世英雄，今往投降，有不遵令者斩。」依次歃血，循至别驾韩珩。珩乃掷剑于地，大呼曰：「吾受袁公父子厚恩，今主败亡，智不能救，勇不能死，于义缺矣！若北面而降操，吾不为也！」众皆失色。乌桓触曰：「夫兴大事，当立大义。事之济否，不待一人。韩珩既有志如此，听其自便。」推珩而出。乌桓触乃出城迎接三路军马，径来降操。操大喜，加为镇北将军。</p>
<p>　　忽探马来报：「乐进、李典、张燕攻打并州，高干守住壶口关，不能下。」操自勒兵前往。三将接着，说：「干拒关难击。」操集众将共议破干之计。荀攸曰：「若破干，须用诈降计方可。」操然之。唤降将吕旷、吕翔，附耳低言，如此如此。吕旷等引军数十，直抵关下，叫曰：「吾等原系袁氏旧将，不得已而降曹。曹操为人诡谲，薄待吾等，吾今还扶旧主。可疾开关相纳。」高干未信，只教二将自上关说话。二将卸甲弃马而入，谓干曰：「曹军新到，可乘其军心未定，今夜劫寨。某等愿当先。」干喜从其言，是夜教二吕当先，引万余军前去。将至曹寨，背后喊声大震，伏兵四起。高干知是中计，急回壶关城，乐进、李典已夺了关。高干夺路走脱，往投单于。操领兵拒住关口，使人追袭高干。干到单于界，正迎北番左贤王。干下马拜伏于地，言：「曹操吞并疆土，今欲犯王子地面，万乞救援，同力克复，以保北方。」左贤王曰：「吾与曹操无雠，岂有侵我土地？汝欲使我结怨于曹氏耶？」叱退高干。干寻思无路，只得去投刘表。行至上潞，被都尉王琰所杀，将头解送曹操。曹封琰为列侯。</p>
<p>　　并州既定，操商议西击乌桓。曹洪等曰：「袁熙、袁尚兵败将亡，势穷力尽，远投沙漠。我今引兵西击，倘刘备、刘表乘虚袭许都，我救应不及，为祸不浅矣。请回师勿进为上。」郭嘉曰：「诸公所言错矣。主公虽威震天下，沙漠之人，恃其边远，必不设备；乘其无备，卒然击之，必可破也。且袁绍与乌桓有恩，而尚与熙兄弟犹存，不可不除。刘表坐谈之客耳，自知才不足以御刘备，重任之，则恐不能制；轻任之，则备不为用。虽虚国远征，公无忧也。」操曰：「奉孝之言极是。」遂率大小三军，车数千辆，望前进发。但见黄沙漠漠，狂风四起；道路崎岖，人马难行。操有回军之心，问于郭嘉。嘉此时不伏水土，卧病车中。操泣曰：「因我欲平沙漠，使公远涉艰辛，以至染病，吾心何安！」嘉曰：「某感丞相大恩，虽死不能报万一。」操曰：「吾见北地崎岖，意欲回军，若何？」嘉曰：「兵贵神速。今千里袭人，辎重多而难以趋利，不如轻兵兼道以出，掩其不备。但须得识径路者为引导耳。」遂留郭嘉于易州养病，求乡导官以引路。</p>
<p>　　人荐袁绍旧将田畴深知此境，操召而问之。畴曰：「此道秋夏间有水，浅不通车马，深不载舟楫，最难行动；不如回军，从卢龙口越白檀之险，出空虚之地，前近柳城，掩其不备，冒顿可一战而擒也。」操从其言，封田畴为靖北将军，作乡导官为前驱。张辽为次。操自押后，倍道轻骑而进。田畴引张辽前至白狼山，正遇袁熙、袁尚会合冒顿等数万骑前来。张辽飞报曹操。操自勒马登高望之，见冒顿兵无队伍，参差不整。操谓张辽曰：「敌兵不整，便可击之。」乃以麾授辽。辽引许褚、于禁、徐晃分四路下山，奋力急攻，冒顿大乱。辽拍马斩冒顿于马下，余众皆降。袁熙、袁尚引数千骑投辽东去了。</p>
<p>　　操收军入柳城，封田畴为柳亭侯，以守柳城。畴涕泣曰：「某负义逃窜之人耳，蒙厚恩全活，为幸多矣；岂可卖卢龙之寨以邀赏禄哉？死不敢受侯爵。」操义之，乃拜畴为议郎。操抚慰单于人等，收得骏马万匹，即日回兵。时天气寒且旱，二百里无水，军又乏粮，杀马为食；凿地三四十丈，方得水。操回至易州，重赏先曾谏者；因谓众将曰：「孤前者乘危远征，侥幸成功。虽得胜，天所佑也，不可以为法。诸君之谏，乃万安之计，是以相赏。后勿难言。」操到易州时，郭嘉已死数日，停柩在公廨。操往祭之，大哭曰：「奉孝死，乃天丧吾也！」回顾众官曰：「诸君年齿，皆孤等辈，惟奉孝最少。吾欲托以后事。不期中年夭折，使吾心肠崩裂矣！」嘉之左右，将嘉临死所封之书呈上曰：「郭公临亡，亲笔书此，嘱曰：丞相若从书中所言，辽东事定矣。」操拆书视之，点头嗟叹。诸人皆不知其意。次日，夏侯惇引众人禀曰：「辽东太守公孙康，久不宾服。今袁熙、袁尚又往投之，必为后患。不如乘其未动，速往征之，辽东可得也。」操笑曰：「不烦诸公虎威。数日之后，公孙康自送二袁之首至矣。」诸将皆不肯信。</p>
<p>　　却说袁熙、袁尚引数千骑奔辽东。辽东太守公孙康，本襄平人，武威将军公孙度之子也。当日知袁熙、袁尚来投，遂聚本部属官商议此事。公孙恭曰：「袁绍存日，常有吞辽东之心；今袁熙、袁尚兵败将亡，无处依栖，来此相投，是鸠夺鹊巢之意也。若容纳之，后必相图。不如赚入城中杀之，献头与曹公，曹公必重待我。」康曰：「只怕曹操引兵下辽东，又不如纳二袁使为我助。」恭曰：「可使人探听。如曹兵来攻，则留二袁；如其不动，则杀二袁，送与曹公。」康从之，使人去探消息。</p>
<p>　　却说袁熙、袁尚至辽东，二人密议曰：「辽东军兵数万，足可与曹操争衡。今暂投之，后当杀公孙康而夺其地，养成气力而抗中原，可复河北也。」商议已定，乃入见公孙康。康留于馆驿，只推有病，不即相见。不一日，细作回报：「曹公兵屯易州，并无下辽东之意。」公孙康大喜，乃先伏刀斧手于壁衣中，使二袁入。相见礼毕，命坐。时天气严寒，尚见床榻上无茵褥，谓康曰：「愿铺坐席。」康瞋目言曰：「汝二人之头，将行万里！何席之有？」尚大惊。康叱曰：「左右何不下手？」刀斧手拥出，就坐席上砍下二人之头，用木匣盛贮，使人送到易州，来见曹操。时操在易州，按兵不动。夏侯惇、张辽入禀曰：「如不下辽东，可回许都；恐刘表生心。」操曰：「待二袁首级至，即便回兵。」众皆暗笑。忽报辽东公孙康遣人送袁熙、袁尚首级至，众皆大惊。使者呈上书信。操大笑曰：「不出奉孝之所料！」重赏来使，封公孙康为襄平侯左将军。众官问曰：「何为不出奉孝之所料？」操遂出郭嘉书以示之。书略曰：</p>
<p>　　今闻袁熙、袁尚往投辽东，明公切不可加兵。公孙康久畏袁氏吞并，二袁往投必疑。若以兵击之，必并力迎敌，急不可下；若缓之，公孙康、袁氏必自相图，其势然也。</p>
<p>　　众皆踊跃称善。操引众官复设祭于郭嘉灵前。亡年三十八岁，从征十有一年，多立奇勋。后人有诗赞曰：</p>
<p>　　天生郭奉孝，豪杰冠群英：腹内藏经史，胸中隐甲兵；运谋如范蠡，决策似陈平。可惜身先丧，中原梁栋倾。</p>
<p>　　操领兵还冀州，使人先扶郭嘉灵柩于许都安葬。程昱等请曰：「北方既定，今还许都，可早建下江南之策。」操笑曰：「吾有此志久矣。诸君所言，正合吾意。」是夜宿于冀州城东角楼上，凭栏仰观天文。时荀攸在侧。操指曰：「南方旺气灿然，恐未可图也。」攸曰：「以丞相天威，何所不服？」正看间，忽见一道金光，从地而起。攸曰：「此必有宝于地下」。操下楼令人随光掘之。</p>
<p>　　正是：星文方向南中指，金宝旋从北地生。不知所得何物，且听下文分解。</p>
<hr>

<p><center><font color="teal" size="+1">End</font></center></p>

<hr>
    </div>

    
    
    

    <footer class="post-footer">
          <div class="post-tags">
              <a href="/tags/%E4%B8%89%E5%9B%BD%E6%BC%94%E4%B9%89/" rel="tag"># 三国演义</a>
          </div>

        

          <div class="post-nav">
            <div class="post-nav-item">
                <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_032/" rel="prev" title="三国演义 - 第032回 夺冀州袁尚争锋 决漳河许攸献计">
                  <i class="fa fa-chevron-left"></i> 三国演义 - 第032回 夺冀州袁尚争锋 决漳河许攸献计
                </a>
            </div>
            <div class="post-nav-item">
                <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_034/" rel="next" title="三国演义 - 第034回 蔡夫人隔屏听密语 刘皇叔跃马过檀溪">
                  三国演义 - 第034回 蔡夫人隔屏听密语 刘皇叔跃马过檀溪 <i class="fa fa-chevron-right"></i>
                </a>
            </div>
          </div>
    </footer>
  </article>
</div>






</div>
  </main>

  <footer class="footer">
    <div class="footer-inner">


<div class="copyright">
  &copy; 
  <span itemprop="copyrightYear">2024</span>
  <span class="with-love">
    <i class="fa fa-heart"></i>
  </span>
  <span class="author" itemprop="copyrightHolder">得月庵主人</span>
</div>

    </div>
  </footer>

  
  <div class="back-to-top" role="button" aria-label="返回顶部">
    <i class="fa fa-arrow-up fa-lg"></i>
    <span>0%</span>
  </div>

<noscript>
  <div class="noscript-warning">Theme NexT works best with JavaScript enabled</div>
</noscript>


  
  <script src="https://cdnjs.cloudflare.com/ajax/libs/animejs/3.2.1/anime.min.js" integrity="sha256-XL2inqUJaslATFnHdJOi9GfQ60on8Wx1C2H8DYiN1xY=" crossorigin="anonymous"></script>
<script src="/js/comments.js"></script><script src="/js/utils.js"></script><script src="/js/motion.js"></script><script src="/js/next-boot.js"></script>

  <script src="https://cdnjs.cloudflare.com/ajax/libs/hexo-generator-searchdb/1.4.1/search.js" integrity="sha256-1kfA5uHPf65M5cphT2dvymhkuyHPQp5A53EGZOnOLmc=" crossorigin="anonymous"></script>
<script src="/js/third-party/search/local-search.js"></script>





  





</body>
</html>
