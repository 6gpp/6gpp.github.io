<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width">
<meta name="theme-color" content="#222"><meta name="generator" content="Hexo 6.0.0">

  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">



<link rel="stylesheet" href="https://cdnjs.cloudflare.com/ajax/libs/font-awesome/6.2.1/css/all.min.css" integrity="sha256-Z1K5uhUaJXA7Ll0XrZ/0JhX4lAtZFpT6jkKrEDT0drU=" crossorigin="anonymous">
  <link rel="stylesheet" href="https://cdnjs.cloudflare.com/ajax/libs/animate.css/3.1.1/animate.min.css" integrity="sha256-PR7ttpcvz8qrF57fur/yAx1qXMFJeJFiA6pSzWi0OIE=" crossorigin="anonymous">

<script class="next-config" data-name="main" type="application/json">{"hostname":"6gpp.github.io","root":"/","images":"/images","scheme":"Gemini","darkmode":false,"version":"8.14.0","exturl":false,"sidebar":{"position":"left","display":"post","padding":18,"offset":12},"copycode":{"enable":true,"style":null},"bookmark":{"enable":false,"color":"#222","save":"auto"},"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"stickytabs":false,"motion":{"enable":true,"async":false,"transition":{"menu_item":"fadeInDown","post_block":"fadeIn","post_header":"fadeInDown","post_body":"fadeInDown","coll_header":"fadeInLeft","sidebar":"fadeInUp"}},"prism":false,"i18n":{"placeholder":"搜索...","empty":"没有找到任何搜索结果：${query}","hits_time":"找到 ${hits} 个搜索结果（用时 ${time} 毫秒）","hits":"找到 ${hits} 个搜索结果"},"path":"/search.xml","localsearch":{"enable":true,"trigger":"auto","top_n_per_article":1,"unescape":false,"preload":false}}</script><script src="/js/config.js"></script>

    <meta name="description" content="第107回 魏主政归司马氏 姜维兵败牛头山  　　却说司马懿闻曹爽同弟曹羲、曹训、曹彦并心腹何晏、邓扬、丁谧、毕轨、李胜等，及御林军，随魏主曹芳，出城谒明帝墓，就去畋猎。懿大喜，即到省中，令司徒高柔，假以节钺行大将军事，先据曹爽营；又令太仆王观行中领军事，据曹羲营。懿引旧官入后宫奏郭太后，言爽背先帝托孤之恩，奸邪乱国，其罪当废。郭太后大惊曰：「天子在外，如之奈何？」懿曰：「臣有奏天子之表，">
<meta property="og:type" content="article">
<meta property="og:title" content="三国演义 - 第107回 魏主政归司马氏 姜维兵败牛头山">
<meta property="og:url" content="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_107/index.html">
<meta property="og:site_name" content="得月庵">
<meta property="og:description" content="第107回 魏主政归司马氏 姜维兵败牛头山  　　却说司马懿闻曹爽同弟曹羲、曹训、曹彦并心腹何晏、邓扬、丁谧、毕轨、李胜等，及御林军，随魏主曹芳，出城谒明帝墓，就去畋猎。懿大喜，即到省中，令司徒高柔，假以节钺行大将军事，先据曹爽营；又令太仆王观行中领军事，据曹羲营。懿引旧官入后宫奏郭太后，言爽背先帝托孤之恩，奸邪乱国，其罪当废。郭太后大惊曰：「天子在外，如之奈何？」懿曰：「臣有奏天子之表，">
<meta property="og:locale" content="zh_CN">
<meta property="article:published_time" content="2000-04-15T16:00:00.000Z">
<meta property="article:modified_time" content="2024-05-02T22:38:18.618Z">
<meta property="article:author" content="得月庵主人">
<meta property="article:tag" content="三国演义">
<meta name="twitter:card" content="summary">


<link rel="canonical" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_107/">



<script class="next-config" data-name="page" type="application/json">{"sidebar":"","isHome":false,"isPost":true,"lang":"zh-CN","comments":true,"permalink":"https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_107/","path":"古代小说/三国演义/三国演义_107/","title":"三国演义 - 第107回 魏主政归司马氏 姜维兵败牛头山"}</script>

<script class="next-config" data-name="calendar" type="application/json">""</script>
<title>三国演义 - 第107回 魏主政归司马氏 姜维兵败牛头山 | 得月庵</title>
  






  <script async defer data-website-id="" src=""></script>

  <script defer data-domain="" src=""></script>

  <noscript>
    <link rel="stylesheet" href="/css/noscript.css">
  </noscript>
</head>

<body itemscope itemtype="http://schema.org/WebPage" class="use-motion">
  <div class="headband"></div>

  <main class="main">
    <div class="column">
      <header class="header" itemscope itemtype="http://schema.org/WPHeader"><div class="site-brand-container">
  <div class="site-nav-toggle">
    <div class="toggle" aria-label="切换导航栏" role="button">
        <span class="toggle-line"></span>
        <span class="toggle-line"></span>
        <span class="toggle-line"></span>
    </div>
  </div>

  <div class="site-meta">

    <a href="/" class="brand" rel="start">
      <i class="logo-line"></i>
      <p class="site-title">得月庵</p>
      <i class="logo-line"></i>
    </a>
      <p class="site-subtitle" itemprop="description">万卷古今消永日，一窗昏晓送流年</p>
  </div>

  <div class="site-nav-right">
    <div class="toggle popup-trigger" aria-label="搜索" role="button">
        <i class="fa fa-search fa-fw fa-lg"></i>
    </div>
  </div>
</div>



<nav class="site-nav">
  <ul class="main-menu menu"><li class="menu-item menu-item-home"><a href="/" rel="section"><i class="fa fa-home fa-fw"></i>首页</a></li><li class="menu-item menu-item-sitemap"><a href="/links/map.html" rel="section"><i class="fa fa-sitemap fa-fw"></i>阅历</a></li><li class="menu-item menu-item-tags"><a href="/tags/" rel="section"><i class="fa fa-tags fa-fw"></i>标签</a></li><li class="menu-item menu-item-about"><a href="/about/" rel="section"><i class="fa fa-user fa-fw"></i>关于</a></li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup"><div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" maxlength="80"
           placeholder="搜索..." spellcheck="false"
           type="search" class="search-input">
  </div>
  <span class="popup-btn-close" role="button">
    <i class="fa fa-times-circle"></i>
  </span>
</div>
<div class="search-result-container no-result">
  <div class="search-result-icon">
    <i class="fa fa-spinner fa-pulse fa-5x"></i>
  </div>
</div>

    </div>
  </div>

</header>
        
  
  <aside class="sidebar">

    <div class="sidebar-inner sidebar-overview-active">
      <ul class="sidebar-nav">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <div class="sidebar-panel-container">
        <!--noindex-->
        <div class="post-toc-wrap sidebar-panel">
        </div>
        <!--/noindex-->

        <div class="site-overview-wrap sidebar-panel">
          <div class="site-author animated" itemprop="author" itemscope itemtype="http://schema.org/Person">
    <img class="site-author-image" itemprop="image" alt="得月庵主人"
      src="/images/avatar.jpg">
  <p class="site-author-name" itemprop="name">得月庵主人</p>
  <div class="site-description" itemprop="description">所有在读书中度过的日子都是美好的</div>
</div>
<div class="site-state-wrap animated">
  <nav class="site-state">
      <div class="site-state-item site-state-posts">
        <a href="/archives/">
          <span class="site-state-item-count">1234</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
          <a href="/categories/">
        <span class="site-state-item-count">8</span>
        <span class="site-state-item-name">分类</span></a>
      </div>
      <div class="site-state-item site-state-tags">
          <a href="/tags/">
        <span class="site-state-item-count">56</span>
        <span class="site-state-item-name">标签</span></a>
      </div>
  </nav>
</div>

        </div>
      </div>
    </div>

    
  </aside>


    </div>

    <div class="main-inner post posts-expand">


  


<div class="post-block">
  
  

  <article itemscope itemtype="http://schema.org/Article" class="post-content" lang="zh-CN">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_107/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="三国演义 - 第107回 魏主政归司马氏 姜维兵败牛头山 | 得月庵">
      <meta itemprop="description" content="">
    </span>
      <header class="post-header">
        <h1 class="post-title" itemprop="name headline">
          三国演义 - 第107回 魏主政归司马氏 姜维兵败牛头山
        </h1>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-04-16 00:00:00" itemprop="dateCreated datePublished" datetime="2000-04-16T00:00:00+08:00">2000-04-16</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
        <span id="more"></span>

<hr>

<p><center><font color="teal" size="+1">第107回 魏主政归司马氏 姜维兵败牛头山</font></center></p>

<p>　　却说司马懿闻曹爽同弟曹羲、曹训、曹彦并心腹何晏、邓扬、丁谧、毕轨、李胜等，及御林军，随魏主曹芳，出城谒明帝墓，就去畋猎。懿大喜，即到省中，令司徒高柔，假以节钺行大将军事，先据曹爽营；又令太仆王观行中领军事，据曹羲营。懿引旧官入后宫奏郭太后，言爽背先帝托孤之恩，奸邪乱国，其罪当废。郭太后大惊曰：「天子在外，如之奈何？」懿曰：「臣有奏天子之表，诛奸臣之计，太后勿忧。」太后惧怕，只得从之。懿急令太尉蒋济、尚书令司马孚，一同写表，遣黄门赍出城外，径至帝前申奏。懿自引大军据武库。早有人报知曹爽家。其妻刘氏急出厅前，唤守府官问曰：「今主公在外，仲达起兵何意？」守门将潘举曰：「夫人勿惊，我去问来。」乃引弓弩手数十人，登门楼望之。正见司马懿引兵过府前，举令人乱箭射下，懿不得过。偏将孙谦在后止之曰：「太傅为国家大事，休得放箭。」连止三次，举方不射。司马昭护父司马懿而过，引兵出城屯于洛河，守住浮桥。</p>
<p>　　且说曹爽手下司马鲁芝，见城中事变，来与参军辛敞商议曰：「今仲达如此变乱，将如之何？」敞曰：「可引本部兵出城去见天子。」芝然其言。敞急入后堂。其姊辛宪英见之，问曰：「汝有何事，慌速如此？」敞告曰：「天子在外，太傅闭了城门，必将谋逆。」宪英曰：「司马公未必谋逆，特欲杀曹将军耳。」敞惊曰：「此事未知如何？」宪英曰：「曹将军非司马公之对手，必然败矣。」敞曰：「那日司马教我同去，未知可去否？」宪英曰：「职守，人之大义也。凡人在难，犹或恤之。执鞭而弃其事，不祥莫大焉。」敞从其言，乃与鲁芝引数十骑，斩关夺门而出。人报知司马懿。懿恐桓范亦走，急令人召之。范与其子商议。其子曰：「车驾在外，不如南出。」范从其言，乃上马至平昌门，城门已闭，把门将乃桓范旧吏司蕃也。范袖中取出一竹版曰：「太后有诏，可即开门。」司蕃曰：「请诏验之。」范叱曰：「汝是吾故吏，何敢如此！」蕃只得开门放出。范出到城外，唤司蕃曰：「太傅造反，汝可速随我去。」蕃大惊，追之不及。人报知司马懿。懿大惊曰：「智囊泄矣！如之奈何？」蒋济曰：「驽马恋栈豆，必不能用也。」懿乃召许允、陈泰曰：「汝去见曹爽，说太傅别无他事，只是削汝兄弟兵权而已。」许、陈二人去了。又召殿中校尉尹大目至；令蒋济作书，与目持去见爽。懿分付曰：「汝与爽厚，可领此任。汝见爽说吾与蒋济指洛水为誓，只因兵权之事，别无他意。」尹大目依令而去。</p>
<p>　　却说曹爽正飞鹰走犬之际，忽报城内有变，太傅有表。爽大惊，几乎落马。黄门官捧表跪于天子之前。爽接表，拆封令近臣读之。表略曰：</p>
<p>　　征西大都督太傅臣司马懿，诚惶诚恐，顿首谨表：臣昔从辽东还，先帝诏陛下与秦王及臣等，升御床，把臣臂，深以后事为念。今大将军曹爽，背弃顾命，败乱国典；内则僭拟，外专威权；以黄门张当为都监，专共交关；看察至尊，伺候神器；离间二宫，伤害骨肉；天下汹汹，人怀危惧：此非先帝诏陛下及嘱臣之本意也。</p>
<p>　　臣虽朽迈，敢忘往言？太尉臣济、尚书臣孚等，皆以爽为有无君之心，兄弟不宜典兵宿卫，奏永宁宫皇太后，令敕臣表奏施行。臣辄敕主者及黄门令，罢爽、羲、训吏兵，以候就第，不得逗留，以稽车驾；敢有稽留，便以军法从事。臣辄力疾将兵，屯于洛水浮桥，伺察非常。谨此上闻，伏干圣听。</p>
<p>　　魏主曹芳听毕，乃唤曹爽曰：「太傅之言若此，卿如何裁处？」爽手足失措，回顾二弟曰：「为之奈何？」羲曰：「劣弟亦曾谏兄，兄执迷不听，致有今日。司马懿谲诈无比，孔明尚不能胜，况我兄弟乎？不如自缚见之，以免一死。」言未毕，参军辛敞、司马鲁芝到。爽问之。二人告曰：「城中把得铁桶相似，太傅引兵屯于洛水浮桥，势将不可复归，宜早定大计。」正言间，司农桓范骤马而至，谓爽曰：「太傅已变，将军何不请天子幸许都，调外兵以讨司马懿耶？」爽曰：「吾等全家皆在城中，岂可投他处求援？」范曰：「匹夫临难，尚欲望活！今主公身随天子，号令天下，谁敢不应？岂可自投死地乎？」爽闻言不决，惟流涕而已。范又曰：「此去许都，不过半宿。城中粮草，足支数载。今主公别营军马，近在阙南，呼之即至。大司马之印，某将在此。主公可急行，迟则休矣！」爽曰：「多官勿太催逼，待吾细细思之。」少顷，侍中许允、尚书令陈泰至。二人告曰：「太傅只为将军权重，不过要削去兵权，别无他意。将军可早归城中。」爽默然不语。又只见殿中校尉尹大目至。目曰：「太傅指洛水为誓，并无他意。有蒋太尉书在此。将军可削去兵权，早归相府。」爽信为良言。桓范又告曰：「事急矣，休听外言而就死地！」</p>
<p>　　是夜曹爽意不能决，乃拔剑在手，嗟叹寻思；自黄昏直流涕到晓，终是狐疑不定。桓范入帐催之曰：「主公思虑一昼夜，何尚不能决？」爽掷剑而叹曰：「我不起兵，情愿弃官，但为富家翁足矣！」范大哭，出帐曰：「曹子丹以智谋自矜，今兄弟三人，真豚犊耳！」痛哭不已。许允、陈泰令爽先纳印绶与司马懿。爽先将印送去。主簿杨综扯住印绶而哭曰：「主公今日舍兵权自缚去降，不免东市受戮也。」爽曰：「太傅必不失信于我。」于是曹爽将印绶与许、陈二人，先赍与司马懿。众军见无将印，尽皆四散。爽手下只有数骑官僚。到浮桥时，懿传令，教曹爽兄弟三人，且回私宅。余皆发监，听候敕旨。爽等入城时，并无一人侍从。桓范至浮桥边，懿在马上以鞭指之曰：「桓大夫何故如此？」范低头不语，入城而去。</p>
<p>　　于是司马懿请驾拔营入洛阳。曹爽兄弟三人回家之后，懿用大锁锁门，令居民八百人围守其宅。曹爽心中忧闷。羲谓爽曰：「今家中乏粮，兄可作书与太傅借粮。如肯以粮借我，必无相害之心。」爽乃作书令人持去。司马懿览书，遂遣人送粮一百斛，运至曹爽府内。爽大喜曰：「司马公本无害我之心也。」遂不以为忧。原来司马懿先将黄门张当捉下狱中问罪。当曰：「非我一人，更有何晏、邓扬、李胜、毕轨、丁谧等五人，同谋篡逆。」懿取了张当供词，却捉何晏等勘问明白，皆称三月间欲反。懿用长枷钉了。城门守将司蕃，告称桓范矫诏出城，口称太傅谋反。懿曰：「诬人反情，抵罪反坐。」亦将桓范等皆下狱，然后押爽兄弟三人并一干人犯，皆斩于市曹，灭其三族；其家产财物，尽抄入库。时有曹爽从弟文叔之妻，乃夏侯令女也，早寡而无子。其父欲改嫁之。女截耳自誓。及爽被诛，其父复将嫁之，女又断去其鼻。其家惊惶，谓之曰：「人生世间，如轻尘栖弱草，何至自苦如此？且夫家又被司马氏诛戮已尽，守此欲谁为哉？」女泣曰：「吾闻：『仁者不以盛衰改节，义者不以存亡易心。』曹氏盛时，尚欲保终；况今灭亡，何忍弃之？此禽兽之行，吾岂为乎！」懿闻而贤之，听使乞子自养，为曹氏后。</p>
<p>　　后人有诗曰：</p>
<p>　　弱草微尘尽达观，夏侯有女义如山。丈夫不及裙钗节，自顾须眉亦汗颜。</p>
<p>　　却说司马懿斩了曹爽，太尉蒋济曰：「尚有鲁芝、辛敞斩关夺门而出，杨综夺印不与，皆不可纵。」懿曰：「彼各为其主，乃义人也。」遂复各人旧职。辛敞叹曰：「吾若不问于姊，失大义矣！」</p>
<p>　　后人有诗赞辛宪英曰：</p>
<p>　　为臣食禄当思报，事主临危合尽忠。辛氏宪英曾劝弟，故令千载颂高风。</p>
<p>　　司马懿饶了辛敞等，仍出榜晓谕：但有曹爽门下一应人等，尽皆免死；有官者照旧复职；军民各守家业。内外安堵。何、邓二人死于非命，果应管辂之言。</p>
<p>　　却说魏主曹芳封司马懿为丞相，加九锡。懿固辞不肯受。芳不准，令父子三人同领国事。懿忽然想起曹爽全家虽诛，尚有夏侯霸守备雍州等处，系爽亲族，倘骤然作乱，如何堤备，必当处置；即下诏遣使往雍州，取征西将军夏侯霸赴洛阳议事。夏侯霸听知，大惊，便引本部三千兵造反。有镇守雍州刺史郭淮，听知夏侯霸反，即率本部兵来，与夏侯霸交战。淮出马大骂曰：「汝既是大魏皇族，天子又不曾亏汝，何故背反？」霸亦骂曰：「吾祖父于国家多建勋劳，今司马懿何等人，灭吾曹氏宗族，又来取我，早晚必思篡位。吾仗义讨贼，何反之有？」淮大怒，挺枪骤马，直取夏侯霸。霸挥刀纵马来迎。战不十合，淮败走，霸随后赶来。忽听得后军呐喊，霸急回马时，陈泰引兵杀来。郭淮复回。两路夹攻，霸大败而走，折兵大半；寻思无计，遂投汉中来降后主。</p>
<p>　　有人报与姜维，维心不信，令人体访得实，方教入城。霸拜见毕，哭告前事。维曰：「昔微子去周，成万古之名。公能匡扶汉室，无愧古人也。」遂设宴相待。维就席问曰：「今司马懿父子掌握重权，有窥我国之志否？」霸曰：「老贼方图谋逆，未暇及外。但魏国新有二人，正在妙龄之际。若使领兵马，实吴、蜀之大患也。」维问：「二人是谁？」霸告曰：「一人见为秘书郎，乃颍川长社人；姓钟，名会，字士季；太傅钟繇之子；幼有胆智。繇尝率二子见文帝。会时年七岁，其兄毓年八岁。毓见帝惶惧，汗流满面。帝问毓曰：『卿何以汗？』毓对曰：『战战惶惶，汗出如浆。』帝问会曰：『卿何以不汗？』会对曰：『战战栗栗，汗不敢出。』魏帝奇之。及稍长，喜读兵书，深明韬略。司马懿与蒋济皆称其才。一人见为掾吏，乃义阳人也；姓邓，名艾，字士载。幼年失父，素有大志。但见高山大泽，辄窥度指画，何处可以屯兵，何处可以积粮，何处可以埋伏。人皆笑之，独司马懿奇其才，遂令参赞军机。为人口吃，每奏事必称『艾，艾』。懿戏谓曰：『卿称艾艾，当有几艾？』艾应声曰：『凤兮凤兮，故是一凤。』其资性敏捷，大抵如此。二人深可畏也。」维笑曰：「量此孺子，何足道哉！」</p>
<p>　　于是姜维引夏侯霸至成都，入见后主。维奏曰：「司马懿谋杀曹爽，又来赚夏侯霸，霸因此投降。目今司马懿父子专权，曹芳懦弱，魏国将危。臣在汉中有年，兵精粮足；臣愿领王师，即以霸为乡导官，进取中原，重兴汉室，以报陛下之恩，以终丞相之志。」尚书令费袆谏曰：「近者，蒋琬、董允，皆相继而亡，内治无人。伯约只宜待时，不宜轻动。」维曰：「不然；人生如白驹过隙，似此迁延岁月，何日恢复中原乎？」袆又曰：「孙子云：『知彼知己，百战百胜。』我等皆不如丞相远甚，丞相尚不能恢复中原，何况我等？」维曰：「吾久居陇上，深知羌人之心；今若结羌人为援，虽未能克复中原，自陇而西，可断而有也。」后主曰：「卿既欲伐魏，可尽忠竭力，勿堕锐气，以负朕命。」于是姜维领敕辞朝，同夏侯霸径到汉中，计议起兵。维曰：「可先遣使去羌人处通盟，然后出西平，近雍州。先筑二城于麴山之下，令兵守之，以为犄角之势。我等尽发粮草于川口，依丞相旧制，次第进兵。」是年秋八月，先差蜀将句安、李歆同引一万五千兵，往麴山前连筑二城。句安守东城，李歆守西城。</p>
<p>　　早有细作报与雍州刺史郭淮。淮一面申报洛阳，一面遣副将陈泰引兵五万来与蜀兵交战。句安、李歆各引一军出迎；因兵少不能抵敌，退入城中。泰令兵四面围住攻打，又以兵断其汉中粮道。句安、李歆城中粮缺。郭淮自领兵亦到，看了地势，忻然而喜；回到寨中，乃与陈泰计议曰：「此城山势高阜，必然水少，须出城取水；若断其上流，蜀兵皆渴死矣。」遂令军士掘土堰断上流。城中果然无水。李歆引兵出城取水，雍州兵围困甚急。歆死战不能出，只得退入城去。句安城中亦无水，乃会了李歆，引兵出城，并在一处；大战良久，又败入城去。军士枯渴。安与歆曰：「姜都督之兵，至今未到，不知何故。」歆曰：「我当舍命，杀出求救。」遂引数十骑，开了城门，杀将出来。雍州兵四面围合，歆奋死冲突，方才得脱；只落得独自一人，身带重伤，余皆没于乱军之中。是夜北风大起，阴云布合，天降大雪；因此，城内蜀兵分粮化雪而食。</p>
<p>　　却说李歆撞出重围，从西山小路行了两日，正迎着姜维人马。歆下马伏地告曰：「麴山二城，皆被魏兵围困，绝了水道。幸得天降大雪，因此化雪度日。甚是危急。」维曰：「吾非救迟；为聚羌兵未到，因此误了。」遂令人送李歆入川养病。维问夏侯霸曰：「羌兵未到，魏兵围困麴山甚急，将军有何高见？」霸曰：「若等羌兵到麴山，二城皆陷矣。吾料雍州兵，必尽来麴山攻打。雍州城定然空虚，将军可引兵径往牛头山，抄在雍州之后。郭淮、陈泰必回救雍州，则麴山之围自解矣。」维大喜曰：「此计最善！」于是姜维引兵望牛头山而去。</p>
<p>　　却说陈泰见李歆杀出城去了，乃谓郭淮曰：「李歆若告急于姜维，姜维料吾大兵皆在麴山，必抄牛头山袭吾之后。将军可引一军去取洮水，断绝蜀兵粮道；吾分兵一半，径往牛头山击之；彼若知粮道已绝，必然自走矣。」郭淮从之，遂引一军暗取洮水。陈泰引一军径往牛头山来。</p>
<p>　　却说姜维兵至牛头山，忽听得前军发喊，报说魏兵截住去路。维慌忙自到军前视之。陈泰大喝曰：「汝欲袭吾雍州！吾已等候多时了！」维大怒，挺枪纵马，直取陈泰。泰挥刀而迎。战不三合，泰败走，维挥兵掩杀。雍州兵退回，占住山头。维收兵就牛头山下寨。维每日领兵搦战，不分胜负。夏侯霸谓姜维曰：「此处不是久停之所。连日交战，不分胜负，乃诱兵之计耳，必有异谋。不如暂退，再作良图。」正言间，忽报郭淮引一军取洮水，断了粮道。维大惊，急令夏侯霸先退。维自断后。陈泰分兵五路赶来。维独在五路总口，战住魏兵。泰勒兵上山，矢石如雨。维急退到洮水之时，郭淮引兵杀来。维引兵往来冲突。魏兵阻其去路，密如铁桶。维奋死杀出，折兵大半，飞奔上阳平关来。前面又一军杀到；为首一员大将，纵马横刀而出。那人生得圆面大耳，方口厚唇，左目下生个黑瘤，瘤上生数十根黑毛，乃司马懿长子骠骑将军司马师也。维大怒曰：「孺子焉敢阻吾归路！」拍马挺枪，直来刺师。师挥刀相迎。只三合，杀败了司马师，维脱身径奔阳平关来。城上人开门放入姜维。司马师也来抢关，两边伏弩齐发，一弩发十矢，乃武侯临终时所遗「连弩」之法也。</p>
<p>　　正是：难支此日三军败，独赖当年十矢传。未知司马师性命如何，且看下文分解。</p>
<hr>

<p><center><font color="teal" size="+1">End</font></center></p>

<hr>
    </div>

    
    
    

    <footer class="post-footer">
          <div class="post-tags">
              <a href="/tags/%E4%B8%89%E5%9B%BD%E6%BC%94%E4%B9%89/" rel="tag"># 三国演义</a>
          </div>

        

          <div class="post-nav">
            <div class="post-nav-item">
                <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_106/" rel="prev" title="三国演义 - 第106回 公孙渊兵败死襄平 司马懿诈病赚曹爽">
                  <i class="fa fa-chevron-left"></i> 三国演义 - 第106回 公孙渊兵败死襄平 司马懿诈病赚曹爽
                </a>
            </div>
            <div class="post-nav-item">
                <a href="/%E5%8F%A4%E4%BB%A3%E5%B0%8F%E8%AF%B4/%E4%B8%89%E5%9B%BD%E6%BC%94%E4%B9%89/%E4%B8%89%E5%9B%BD%E6%BC%94%E4%B9%89_108/" rel="next" title="三国演义 - 第108回 丁奉雪中奋短兵 孙峻席间施密计">
                  三国演义 - 第108回 丁奉雪中奋短兵 孙峻席间施密计 <i class="fa fa-chevron-right"></i>
                </a>
            </div>
          </div>
    </footer>
  </article>
</div>






</div>
  </main>

  <footer class="footer">
    <div class="footer-inner">


<div class="copyright">
  &copy; 
  <span itemprop="copyrightYear">2024</span>
  <span class="with-love">
    <i class="fa fa-heart"></i>
  </span>
  <span class="author" itemprop="copyrightHolder">得月庵主人</span>
</div>

    </div>
  </footer>

  
  <div class="back-to-top" role="button" aria-label="返回顶部">
    <i class="fa fa-arrow-up fa-lg"></i>
    <span>0%</span>
  </div>

<noscript>
  <div class="noscript-warning">Theme NexT works best with JavaScript enabled</div>
</noscript>


  
  <script src="https://cdnjs.cloudflare.com/ajax/libs/animejs/3.2.1/anime.min.js" integrity="sha256-XL2inqUJaslATFnHdJOi9GfQ60on8Wx1C2H8DYiN1xY=" crossorigin="anonymous"></script>
<script src="/js/comments.js"></script><script src="/js/utils.js"></script><script src="/js/motion.js"></script><script src="/js/next-boot.js"></script>

  <script src="https://cdnjs.cloudflare.com/ajax/libs/hexo-generator-searchdb/1.4.1/search.js" integrity="sha256-1kfA5uHPf65M5cphT2dvymhkuyHPQp5A53EGZOnOLmc=" crossorigin="anonymous"></script>
<script src="/js/third-party/search/local-search.js"></script>





  





</body>
</html>
