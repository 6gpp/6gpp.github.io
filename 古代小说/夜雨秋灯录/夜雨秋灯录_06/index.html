<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width">
<meta name="theme-color" content="#222"><meta name="generator" content="Hexo 6.0.0">

  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">



<link rel="stylesheet" href="https://cdnjs.cloudflare.com/ajax/libs/font-awesome/6.2.1/css/all.min.css" integrity="sha256-Z1K5uhUaJXA7Ll0XrZ/0JhX4lAtZFpT6jkKrEDT0drU=" crossorigin="anonymous">
  <link rel="stylesheet" href="https://cdnjs.cloudflare.com/ajax/libs/animate.css/3.1.1/animate.min.css" integrity="sha256-PR7ttpcvz8qrF57fur/yAx1qXMFJeJFiA6pSzWi0OIE=" crossorigin="anonymous">

<script class="next-config" data-name="main" type="application/json">{"hostname":"6gpp.github.io","root":"/","images":"/images","scheme":"Gemini","darkmode":false,"version":"8.14.0","exturl":false,"sidebar":{"position":"left","display":"post","padding":18,"offset":12},"copycode":{"enable":true,"style":null},"bookmark":{"enable":false,"color":"#222","save":"auto"},"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"stickytabs":false,"motion":{"enable":true,"async":false,"transition":{"menu_item":"fadeInDown","post_block":"fadeIn","post_header":"fadeInDown","post_body":"fadeInDown","coll_header":"fadeInLeft","sidebar":"fadeInUp"}},"prism":false,"i18n":{"placeholder":"搜索...","empty":"没有找到任何搜索结果：${query}","hits_time":"找到 ${hits} 个搜索结果（用时 ${time} 毫秒）","hits":"找到 ${hits} 个搜索结果"},"path":"/search.xml","localsearch":{"enable":true,"trigger":"auto","top_n_per_article":1,"unescape":false,"preload":false}}</script><script src="/js/config.js"></script>

    <meta name="description" content="01 ‧ 太容第一洞天  　　温州镇署极雄杰，有孙镇军，颇儒雅。甫莅任，修葺堂皇，阶下掘得古剑，为明季戚大将军守温时故物。剑铸七星，文戚名字年月日甚详。公素好奇，益搜罗。时金石僧六舟居幕府，瞰堂下古井云：“中有砖甓，采琢为砚，不减香姜。”公信之，托言浚井，实所以为砚材也。诹吉，招人役架辘轳，水竭，无敢入。公悬赏格，募壮士缒索持炬下，云有急即摇铃。人倚玉虎，俯瞰井底，黑如漆，灯光茕茕如豆，深">
<meta property="og:type" content="article">
<meta property="og:title" content="夜雨秋灯录 - 卷六">
<meta property="og:url" content="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E5%A4%9C%E9%9B%A8%E7%A7%8B%E7%81%AF%E5%BD%95/%E5%A4%9C%E9%9B%A8%E7%A7%8B%E7%81%AF%E5%BD%95_06/index.html">
<meta property="og:site_name" content="得月庵">
<meta property="og:description" content="01 ‧ 太容第一洞天  　　温州镇署极雄杰，有孙镇军，颇儒雅。甫莅任，修葺堂皇，阶下掘得古剑，为明季戚大将军守温时故物。剑铸七星，文戚名字年月日甚详。公素好奇，益搜罗。时金石僧六舟居幕府，瞰堂下古井云：“中有砖甓，采琢为砚，不减香姜。”公信之，托言浚井，实所以为砚材也。诹吉，招人役架辘轳，水竭，无敢入。公悬赏格，募壮士缒索持炬下，云有急即摇铃。人倚玉虎，俯瞰井底，黑如漆，灯光茕茕如豆，深">
<meta property="og:locale" content="zh_CN">
<meta property="article:published_time" content="2000-10-26T16:00:00.000Z">
<meta property="article:modified_time" content="2024-05-02T22:38:21.675Z">
<meta property="article:author" content="得月庵主人">
<meta property="article:tag" content="夜雨秋灯录">
<meta name="twitter:card" content="summary">


<link rel="canonical" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E5%A4%9C%E9%9B%A8%E7%A7%8B%E7%81%AF%E5%BD%95/%E5%A4%9C%E9%9B%A8%E7%A7%8B%E7%81%AF%E5%BD%95_06/">



<script class="next-config" data-name="page" type="application/json">{"sidebar":"","isHome":false,"isPost":true,"lang":"zh-CN","comments":true,"permalink":"https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E5%A4%9C%E9%9B%A8%E7%A7%8B%E7%81%AF%E5%BD%95/%E5%A4%9C%E9%9B%A8%E7%A7%8B%E7%81%AF%E5%BD%95_06/","path":"古代小说/夜雨秋灯录/夜雨秋灯录_06/","title":"夜雨秋灯录 - 卷六"}</script>

<script class="next-config" data-name="calendar" type="application/json">""</script>
<title>夜雨秋灯录 - 卷六 | 得月庵</title>
  






  <script async defer data-website-id="" src=""></script>

  <script defer data-domain="" src=""></script>

  <noscript>
    <link rel="stylesheet" href="/css/noscript.css">
  </noscript>
</head>

<body itemscope itemtype="http://schema.org/WebPage" class="use-motion">
  <div class="headband"></div>

  <main class="main">
    <div class="column">
      <header class="header" itemscope itemtype="http://schema.org/WPHeader"><div class="site-brand-container">
  <div class="site-nav-toggle">
    <div class="toggle" aria-label="切换导航栏" role="button">
        <span class="toggle-line"></span>
        <span class="toggle-line"></span>
        <span class="toggle-line"></span>
    </div>
  </div>

  <div class="site-meta">

    <a href="/" class="brand" rel="start">
      <i class="logo-line"></i>
      <p class="site-title">得月庵</p>
      <i class="logo-line"></i>
    </a>
      <p class="site-subtitle" itemprop="description">万卷古今消永日，一窗昏晓送流年</p>
  </div>

  <div class="site-nav-right">
    <div class="toggle popup-trigger" aria-label="搜索" role="button">
        <i class="fa fa-search fa-fw fa-lg"></i>
    </div>
  </div>
</div>



<nav class="site-nav">
  <ul class="main-menu menu"><li class="menu-item menu-item-home"><a href="/" rel="section"><i class="fa fa-home fa-fw"></i>首页</a></li><li class="menu-item menu-item-sitemap"><a href="/links/map.html" rel="section"><i class="fa fa-sitemap fa-fw"></i>阅历</a></li><li class="menu-item menu-item-tags"><a href="/tags/" rel="section"><i class="fa fa-tags fa-fw"></i>标签</a></li><li class="menu-item menu-item-about"><a href="/about/" rel="section"><i class="fa fa-user fa-fw"></i>关于</a></li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup"><div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" maxlength="80"
           placeholder="搜索..." spellcheck="false"
           type="search" class="search-input">
  </div>
  <span class="popup-btn-close" role="button">
    <i class="fa fa-times-circle"></i>
  </span>
</div>
<div class="search-result-container no-result">
  <div class="search-result-icon">
    <i class="fa fa-spinner fa-pulse fa-5x"></i>
  </div>
</div>

    </div>
  </div>

</header>
        
  
  <aside class="sidebar">

    <div class="sidebar-inner sidebar-overview-active">
      <ul class="sidebar-nav">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <div class="sidebar-panel-container">
        <!--noindex-->
        <div class="post-toc-wrap sidebar-panel">
        </div>
        <!--/noindex-->

        <div class="site-overview-wrap sidebar-panel">
          <div class="site-author animated" itemprop="author" itemscope itemtype="http://schema.org/Person">
    <img class="site-author-image" itemprop="image" alt="得月庵主人"
      src="/images/avatar.jpg">
  <p class="site-author-name" itemprop="name">得月庵主人</p>
  <div class="site-description" itemprop="description">所有在读书中度过的日子都是美好的</div>
</div>
<div class="site-state-wrap animated">
  <nav class="site-state">
      <div class="site-state-item site-state-posts">
        <a href="/archives/">
          <span class="site-state-item-count">1234</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
          <a href="/categories/">
        <span class="site-state-item-count">8</span>
        <span class="site-state-item-name">分类</span></a>
      </div>
      <div class="site-state-item site-state-tags">
          <a href="/tags/">
        <span class="site-state-item-count">56</span>
        <span class="site-state-item-name">标签</span></a>
      </div>
  </nav>
</div>

        </div>
      </div>
    </div>

    
  </aside>


    </div>

    <div class="main-inner post posts-expand">


  


<div class="post-block">
  
  

  <article itemscope itemtype="http://schema.org/Article" class="post-content" lang="zh-CN">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E5%A4%9C%E9%9B%A8%E7%A7%8B%E7%81%AF%E5%BD%95/%E5%A4%9C%E9%9B%A8%E7%A7%8B%E7%81%AF%E5%BD%95_06/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="夜雨秋灯录 - 卷六 | 得月庵">
      <meta itemprop="description" content="">
    </span>
      <header class="post-header">
        <h1 class="post-title" itemprop="name headline">
          夜雨秋灯录 - 卷六
        </h1>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-10-27 00:00:00" itemprop="dateCreated datePublished" datetime="2000-10-27T00:00:00+08:00">2000-10-27</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
        <span id="more"></span>

<hr>

<p><center><font color="teal" size="+1">01 ‧ 太容第一洞天</font></center></p>

<p>　　温州镇署极雄杰，有孙镇军，颇儒雅。甫莅任，修葺堂皇，阶下掘得古剑，为明季戚大将军守温时故物。剑铸七星，文戚名字年月日甚详。公素好奇，益搜罗。时金石僧六舟居幕府，瞰堂下古井云：“中有砖甓，采琢为砚，不减香姜。”公信之，托言浚井，实所以为砚材也。诹吉，招人役架辘轳，水竭，无敢入。公悬赏格，募壮士缒索持炬下，云有急即摇铃。人倚玉虎，俯瞰井底，黑如漆，灯光茕茕如豆，深可知也。</p>
<p>　　里有贫民张小六，胆素壮，又涎募资厚，应召。时方盛暑，著羊皮短衣入。炊许，井上人忽闻铃声，曳索起，视之，张小六杳矣。大惊，再缒索，呼其名，不应。守终日，竟无耗，而泉亦不遽涌。再以巨烛下照，昏不能辨有无。张之母号哭来，云：“只此一子，是必饱潜蛟腹。”公遣谕其母，云：“若尔子真乌有，当养尔老。”其母闻之愈恸。通城士女争来窥讯。喧喧十数日。忽其子自邻郡归，笑可掬，且衣有奇香，若兰麝。</p>
<p>　　公召入，问何之？曰：“某初下井时，视铁底大可容十笏，凿洞七。急以木屑败絮塞泉渊，持炬四照，则东壁有大石门，封𫔎如铸，门首有额，石刻篆文，某曾读书识字，因门高不能辨。风突起，门砉然辟，其中别有洞天，殿阁嵯峨，栏楣纡曲，庭前有大树如水晶，开花如紫玉。某正潜睨，忽树后来美人数辈，古妆束，见某微笑且耳语。某迷惑，遽逾石扉入，才十余步，门遽阖。大惊，泣叩美人，求援救。彼叹曰：‘此何处，能容尔来去作梁上燕耶？虽然，当引见主者’。旋见重关洞启，高卷珠帘，有美男子衮冕裳衣，秉苍圭，坐堂上。美人入咨白，即传呼。某伏阶下，自报名，叩数百下。衣黄美人捧簿籍上，衣素美人接，略翻阅呈，主者面霁若喜，询某从何来？白浚井由。主者方有所谕，忽衣紫美人入报曰：‘天符至。’主者迓一纱帽绛衣贵人进，手捧横木丹书若画蚓，焚香拜谒，祇领讫，贵人辞出。宣令施行，美人咸更软甲佩剑，手赍瓶炉杯盎，古朴目所未睹，甲士随入，咸金兜鍪，锁子甲，手执兵刃，戈戟铦利如霜，夹侍主者出，升辇端坐，覆以珠翠缨络金宝盖。辇左侍力士，辇右侍美人，各十数辈，犹宽绰。某尾伏辇角，力士怒，欲加鞭笞，美人缓颊始免。</p>
<p>　　须臾，云雾腾起，两龙驭辇行，偷睨下方如大海，心惊色遽变，主者睨某笑。倏至一大山，顶有白衣老叟引极大牛车，上列木桶数十，大如五担瓮，执鞭伏道左，听指挥。传谕前驱，辇行更远，叟忽报曰：到矣。牛车首忽下垂入江，尾忽仰矗接辇，层叠如山，如云梯，夙停车携牛浴江中，翻腾激浪，如踊山岳，如荡星辰。叟鞭一扬，则牛回顾吐水入木桶，如瀑布之挂岭，如匹练之横夭。鞭一抑，则又滚入江。视鞭扬抑为吞吐，如舞之应节奏，如战之遵号令，奇观也。心计木桶将满，疾雷果大震，耳为聋。视车辇均腾空际，若遄往状。忽雷又奇震，心胆裂若昏聩。比苏，则身已堕邻郡旷野中。雨霁晒湿衣，乞食村郭间。人闻某衣上香，询告所以，争延之家，具觞饮，赠资斧，始生回耳。”</p>
<p>　　公闻之益惊喜，欲穷其异，仍遣张导人再入，则石门犹在，坚不可开。额镌篆文曰：“太容第一洞天。”古砖嵌壁，亦不可凿，凸出宝塔如来像，无字迹，遂燃火烘水痕，以纸墨拓额与砖文，出而呈于公。公大喜，揭于衙斋，补入金石文字。明日泉大至，愈清澈，公厚恤张小六。询其为人，无他异，惟事母至孝，出于天性云。衣上香者，盖误沾龙涎耳。里人呼曰：孝子香张六。</p>
<p>　　懊侬氏曰：在昔英皇闻舜完廪，授以鸟工之衣，始腾寥廓。浚井，授以龙工之衣，始出幽深。香张六，一介穷民耳，应募而来，何得神授，卒能来去自如，生还故里？夫然后知上至九天而不坠，下人九泉而无碍者，惟忠臣孝子则可。</p>
<hr>

<p><center><font color="teal" size="+1">02 ‧ 秃发张</font></center></p>

<p>　　粤贼之踞苏松也，境内焚掠殆尽，村郭皆墟，其需用皆以重资取给于江北。于是卖贼食者踵相接，而肩为摩。邮之时堡渔人张姓，土猾也，鬓发鬖鬖，人呼为秃发张云。</p>
<p>　　其妻蔡妪尤阴狠，夫妇操舟撒网，阴以阿堵贿津要，得公行于大江南北接济贼，不一年，家顿饶裕，购田畴，筑宅舍，渐成富家翁，而贪焰愈炽。素与东邻薛有隙，以其状控于宰，秃重赂宰，反以薛诬而与以杖。薛衔之深，伺之严，秃罔觉也，日弄潮走江上，肆无忌。</p>
<p>　　时京口有乔姓女，娼也，本淮安产，幼孤，鬻于鸨母乔，以为钱树子。身材娇小，有殊色，人争昵之，呼之曰小乔。山西贾周某昵尤甚而情尤久，囊槖垂罄，犹恋恋不能去。鸨虽白眼，女独善视之。女生一子，周种也，遂名曰阿周，年四岁，宛转得人怜。而周病且剧，女日夜侍汤药，哭失声，刲臂肉以进，卒无效。弥留时，执女手泣曰：“卿情厚矣，虽结发恐未必若是。失路人无家可归，无地可瘗，数根枯骸骨，火之、弃之，惟卿便。所念念不忘者，阿周一点血，吾后也，卿善抚之，吾目瞑。”女泣曰：“诺。”周死，即命阿周服丧。</p>
<p>　　明年贼大至，女负儿扶母将以投江北。适有渔舟离江浒百步外，夫妇皆倚棹瞠目视。女呼之曰：“乞带逃难人登彼岸，不吝值也。”奈女心虽急，而渠意甚闲，哓哓计孔方多寡。方问答间，而贼骑蜂至，渔人遽刺船去。贱下骑斩鸨，胁女与儿而去，送姑苏。贼酋伪王某一见大悦，意杀儿而留其母。女大痛叩阶有声曰：“妾仅此子耳，儿生妾亦生，大王爱妾，当兼爱儿，否则甯死不从也！”</p>
<p>　　女泪睫盈盈若秋水，娇啼呖呖如晓莺，酋意亦良不忍，出家姬遍与女较，皆不及，遂纳女为伪妃，以阿周为伪世子。女善修饰，工语言，伪王惑昵殊甚，而女之梦魂时绕于江淮云树间，苦无隙可遁耳。</p>
<p>　　秃发张适又舣舟苏城下，蔡妪时携鲜鱼入城，遍游各馆暨各伪署，藉售私。闻女美而富，遂夤缘入伪府求见。引之后堂，见女南面坐，左右侍儿皆珠翠满头，罗绮被体，屏息无稍倦。妪稽首拜，极力献谄容，不似江上索资恶态。女闻其口操江北音，问：“婆子江北人乎？”曰：“然。”曰：“翌日来，有要事浼汝。”言已，赏金帛甚厚，妪再拜出。</p>
<p>　　明日果又来，即有心腹婢引之曲室。见女趺坐绣榻，极威重，而两睫盈盈有泪痕。旋命妪坐，赐茶果，问妪之家门居址甚悉。具告之。女益唏嘘，妪乘间附耳问曰：“娘子在此荷王宠，尚不安乐耶？”女摇手令禁声，婢出瞰闼外无一人，然后垂泣曰：“我亦江北人也，被掳后虽得王怜，其难堪处有娼妓所不忍为者。王又性多疑，醉后时于红烛下露白刃，此心惴惴，常不怿。我何难一死，为膝下小娇生，故隐忍至今。若辈终非好相识，且势亦必败，我母子未知何所归。”言已洒涕不已，淡黄衫袖尽湿。妪慰之曰：“娘子勿悲，老身却有盗绡手段，特恐娘子非真心欲逸耳。”女以天日誓。妪曰：“我有小舟在城下，遇风顺，逸何难耶？但娘子家已破矣，赤手走江北，母子何以为生？我家又赤贫，不能供尔母子坐食，是亦可虑。”女曰：“实告阿姆，王积资数万金，筦钥皆我掌握，但运若干出，过江即与汝瓜分，何愁无饔飧计。”妪曰：“善。”计遂定。</p>
<p>　　由是运出珍珠四升，白镪百锭，黄金十斤。女又以绣金小黄旗与妪曰：“以此刺舟入水关，但云真人觅，以游内河，可无禁耳。”盖贼中呼伪命妇为真人也。苏城本有河环绕，蔡果刺船入，即系之伪府后门河岸下。一日，酋奉伪命赴松江，行时女置酒与饯，订归期，致珍重，王大乐，不为疑。</p>
<p>　　酋去，阿周时戏于舟次。女一日午后，饮各婢以酒，皆沉醉。然后遍体裹金叶重重，珠玉无算，呼妪运出锦绣十馀包，急更良家衣饰，蓦登舟，以贼符赚出水关。日夜行，适风帆如箭，不两日，已出京口江矣。是时水波不兴，江天如画，金焦历历在目，其心甚怡。惟秃与妪时作耳语，琐细不可辨，心又疑虑而无如何，惟偎儿枯坐以待。忽听京口呼声甚厉，推篷瞰之，则贼船如蚁集，如蜂攒，锋刃如林立。船首贼大呼曰：“婆子快留下真人，免汝死。”盖贼党知伪妃遁，必妪挈无疑，一路追至也。秃与妪闻警无所措，时风力又弱，乃夫妇极力摇橹，且摇且怨女曰：“我辈无辜，为汝母子将毕命刀下矣，汝心安乎？汝还不投江死，将何待耶？”女痛哭跪舟中曰：“诚有累汝夫妇，倘得生还，金帛皆归汝，吾母子乞食不怨也。”秃怒催死，不少缓。女又泣曰：“若追近，吾自入水无相累，惟愿汝夫妇行阴隲，带吾子过江北。周家一块肉，不可弃也。”秃大声曰：“死则死耳，谁与汝喋喋说家常耶？”女抱儿哭，泪下成血，而秃逼益甚。幸贼见舟远，瓜洲壁垒，钲鼓不绝，不敢追，遽转舵。</p>
<p>　　秃舟将抵岸，又迟滞不进，遽泊芦洲中，将女身所带金珠全取下，只身推上岸曰：“容汝饿毙不淹毙，即老公阴德矣。”女犹哀哭，而秃舟已远。女四顾茫茫，知是绝路，加之青芦白苇，水鸟哀鸣，心益酸痛，哭不成声。无已，饥啄芦芽，渴饮泥汁，赖是数日不得死。一日巡舟闻隐隐有妇女哭声，踪迹至，大骇。见其槛褛憔悴，满面泥沙，几如鬼物，问何来？以实对。乃慨与干糇，赠以百钱，引之坦途，俾乞食自去。</p>
<p>　　抵维扬，得遇邻媪某氏，怜而留之。憩月馀，渐光泽，因浼媪偕之时堡，寻阿周消息。当秃之回堡也，拥厚资，立地成巨富，正苦无儿，即以阿周作螟岭，志甚得也。比女至，泥首阶下云：“我之得生，究赖贤夫妇。前事均已，惟求将阿周赐还。”秃故作错愕状，大诧曰：“此谁家女郎，素无一面缘，将何处寻汝儿？”女以苏事质，秃抚掌大诧曰：“据汝言，汝贼妇也，若首之官，当得上赏，尚诈寻汝子耶？”女四边环瞩，竟不见阿周，而秃又狡赖，立呼庄奴逐女与媪出，而扃其扉。女仰天大哭曰：“吾千辛万苦，为恐负故人托耳，今已矣，何生为？”言已，即攫身将投溪水，媪急止之曰：“妮子痴耶，江北有官长管辖，盍往诉，诉不直，再死未晚也。”乃相将控于宰。秃又赂当道邑绅，果以无证不理。</p>
<p>　　其先，秃见女至，藏阿周甚密。顷见女去，防渐疏。一日，儿行陇畔，薛见之，诱入己室，与以果饵。问云：“好孩子，依亲娘乐，依假父乐耶？”曰：“愿依亲娘。”薛曰：“善。”即藏儿，不使出。时女正具状泣诉于漕督某公，而薛又送儿来投案。母子交诉，薛亦力证，发前案。督怒，立饬麾下弁率壮士百人，星夜往时堡捕秃。秃村居，正以失儿不乐，一夜又梦与妪登最高岩，俯瞰下有一舟一桥，风日甚美。少顷大风怒吼，雪堕如掌，忽又霹雳骤降，遂与妪惊堕岩下。醒甚恶之。是夜，正剪灯煮酒，与妪述梦中事，忽搜者到门，呼声震耳，火光如昼。妪出，黑索已在颈上。秃怖，逾墙将遁，见凉月昏黄中，有巨鬼，头与檐齐，伸巨掌如箕，扑之使堕，遂就缚。</p>
<p>　　有司来将家财一一封志而去。秃到案，尚狡，施极刑始服，夫妇骈斩之。督以半财与女，俾抚孤。当督之判斩时，秃大呼云：“民闻杀人者死，今乔氏尚生，阿周亦在，何故得断头罪？”督笑曰：“即私卖贼食四字，已死有馀辜，尚不足消受一斩字耶？”临刑之际，观者如堵，五花刽子恶其髪短，戏以绳为笼，加其颅。秃仰天叹曰：“行年五十，尚不能保首领，今而后，知穷人暴富祸也，非福也！”</p>
<p>　　懊侬氏曰：平心而论，秃发张贪财太过，而卒未曾毙一命，何遽拟大辟？特江上弄船逼女就死数语，毋乃太忍、太毒。秃之死，死于忍且毒也。吾愿世之生有财癖，予智自雄而毫无恻隐者，当以秃奴为戒。此癸酉岁冬，余船冻高邮之三垛，闻张海仙所述如此。</p>
<hr>

<p><center><font color="teal" size="+1">03 ‧ 陆季真</font></center></p>

<p>　　明季功名重资格，科第出世家。往往草野中贤哲士，为贫贱阻阶进，良可叹。江左布衣陆季真者，其父应夔，业农，为里役窜名报充催租隶，两肢有杖痗。季真幼嗜读，通经史，虽不得应童子试，而躬耕时辄携一卷自随。偶闻父将应比，即奔至县衙，伏地代受笞。归仍雒诵无戚容。一日又代比，宰见其意气慷慨，惊询曰：“若何人耶？”曰：“里正，固儒生也。”婉陈所以，磊落从容，毫无乞怜状。宰试其文，援笔立就。遂慰勉，除其役，且游扬于学使前。学使访得实，欲补季真以博士弟子，辞不受。泣曰：“奈何借老父棒疮博进取耶？”</p>
<p>　　其父闻之，亦泣曰：“为父贫不肖，累吾儿矣。”季反含笑慰之曰：“儿本不愿仕进耳，读书所以明性理，化气质，若以之作敲门砖，非真能读书者。”父始破涕为笑。幼娶石氏，亦美而贤，事翁姑，能内助。季真南北学贸易，家渐康，久之购田亩，设市廛，不复走湖海而名益彰，一时名士多乐与之游。石氏坐操劳，病不育，季三十无子，恒郁郁。里有单孝廉蓉塘，盛治园亭，日延宾客，觞聚啸咏。慕季真工草书古篆，亦每每折简苦邀致。季欲辞却，而其父独朂之往，俾结纳焉。</p>
<p>　　顾孝廉性轻薄，好讪谤，有惊蝴蝶之目，同游者又复阿附吮舐，助成诽笑为欢。季偶醉，正色曰：“季真闻古语云：俗语近市，纤语近娟，浑语近优。鸟之美羽勾喙者，鸟畏之。鱼之侈口垂涎者，鱼畏之。人之利口辨辞者，人畏之。士君子酬酢晋接，宁不使人喜，而使人畏乎？孝廉雅人，当不以鄙言为河汉也。”众闻之咸愕。顾孝廉独悚然谢过，而心中竟不能无介介矣。烛见跋，季真辞，踏月自返。</p>
<p>　　途遇恶少年夜猎回，获禽甚夥，毛羽肥壮者罥马背，纤细者挂戈杪，鹰犬欢欣，笑语丛杂。季驻足略凝睇，闻笼中一狐尚活，呼曰：“陆先生救我！”惊询，猎咸云：“是物通灵，隐南山石人洞，时临水次，照影愁叹，击辄逸去。今日酣卧鹰瞅磵大石上，乘不意，故生擒来，先生问之，得毋欲买而补裘乎？”曰：“然。”酬以十金，放之去。孤奔窜，突无迹。季茕茕归，时觉衣带上甚重，入室中，甫篝灯，即有一物堕地，视之乃美丈夫也，衣帽鲜明，拜伏在地曰：“先生长者，拯我残生，从今纳草衔环，报之有日耳。”季毫不畏惧，引入就座，徐问踪迹，自云：“陕产，胡姓，名天玉，隐此百馀年，大丹已成，今日之厄，乃数所定，过此无碍矣。”季爱其风雅，即以为友，登堂朝父，欢若通家。月夕花晨，辄与之订诗酒，互赓唱焉。</p>
<p>　　胡劝季学吐纳长生之术。季笑曰：“仆所愿不及此。”问何愿？曰：“功名子嗣耳。”曰：“时未至也。”是年秋为季父七十寿辰，季谋于胡，仅拟开家宴，匿不告桑梓。胡曰：“不可。谚云人生七十古来稀，君年来田有获，学有名，夫妇伉俪，正当经营迓珠履，捧瑶觞，为椿庭介眉寿，奈何草草学田家子？至屋宇陈设、酒筵甘旨，仆早已代筹之。”</p>
<p>　　届期，胡皇皇往来，果如所说，布置熨贴。门庭一新，更为广致秋菊一千馀种，飞舞灿烂，竞美争妍。中堂堆菊山，两壁排菊屏，空庭成菊海，缕丝蟠菊灯，酌水酿菊酒，内外既丛藩溷，亦列巨观也。越日，众名士争来祝嘏，其实为看花啖嚼耳。季一一逊谢，殷殷款留，众把酒献诗，腐俗敷衍。至孝廉独挥毫濡墨，大书一额云：“天保正逢。”联云：“鼻祖定茶神，无怪殊荣邀杖国。头衔书菊隐，正拈好句怕催租。”众赏其工稳切合，而季则面赭颜甲，默无一言。盖额嵌“保正”二字，首联嵌“杖”字，次联更明用“催租”二字。</p>
<p>　　客散，胡收菊，运还原所，季对之唏嘘流涕曰：“仆自问生平无一得罪乡里，奈何文人戏谑，动辄訾吾父子短处？今日之举，是求荣反辱也。”胡笑曰：“得毋为单孝廉联额语乎？”曰：“然。”曰：“近今风气以刻薄为能，以讥刺为业，蜚短流长，反黑为白，造无为有。矧高堂少贱，乡里咸知，即日对之三揖九顿，犹不能禁其不侮，而君且为之进药石，下针砭，是更速其侮也。虽然，仆当与之恶作剧，使彼亦少受侮人之侮，何如？”时单于背山临水处，筑一小榭，泉石极幽。落成后，招众饮，季真亦与焉。狎客某绘园图，某作园记，嘱季代缮而不容署款，恶其贱也。工藏，众正传观，忽如雪如银之素壁，现墨画一图，树木亭台，景物窅曲，亭内一石榻，榻上一美女子，裸体仰卧，一俊男子蹲而淫之。女张股迎凑，眉目动流。众详睨之，大惊，盖女为孝廉女，男为孝廉僮也。错愕间，而西壁又现一图，屋内银灯明灭，床上男子酣眠，一女子潜起挑灯，一幼男隔帷立而淫之，女背榻悄听，意态甚浓。僮更惊，盖女为孝廉妾，童为孝廉子，床上卧者即孝廉也。面目逼真，的可指认。众惟骇诧，而孝廉竟面色灰死，盖实有其事，从无人知者。疑园中近有狐，向空詈甚毒，闻梁际大笑曰：“单蓉塘，汝亦知道破丑处难堪乎？不自改悔，犹然狂吠乎？若意犹未足，当画之通衢，使行道者得饱观而四扬也。汝家中冓事何止于此？汝曾盗嫂，汝妹有私约，汝妻亦私奔。谓他人不知，宁我亦不知耶？再詈，当一一画出方已。”众信为狐，代哀之，不许。孝廉自哀之，亦不许。至长跪谢罪，始许。</p>
<p>　　再顾壁，则景物全无，烟云尽扫矣。少顷孝廉入，众不知何意，惟衔杯以待。闻梁际悄语曰：“诸君尚不去耶？单蓉塘已归而投缳，气止一缕，若淹滞，恐霎时受讼累。”言已，果闻宅内喧嚷，云孝廉羞愤，持刀欲杀妻妾，不可得，旋自缢，赖婢救，始免。众奔入，略慰藉而后逃去。季归，虽略抒愤懑，然究恶其太过，拟俟其来加诮让，而胡由是竟绝迹。</p>
<p>　　半年忽跛而来，惊询之，则泪涔涔堕，曰：“今而后，方知戏无寸益，而有大损也。单家之事，园神告吾师，师即遣童子飞索絷仆去，鞭八百，追去金丹，囚之瓮穴，几不能与故人相见。顷得逸出，尚有琐事奉求。”问若何？曰：“炼丹颇费岁时，稍懈即有堕落，君若为仆广阴德，虔忏悔，则珠还可望耳。”言已，引季之女墙西畔，掘地尺许，得窖藏，计千金。曰：“明年必疫疠，君为我合药济众，功德甚高，但药裹面，须注明陆某代胡天玉敬送方妙。”归更开方置砚下，谆嘱而别。后果验，乡里赖之活万人，争询胡天玉伊谁？季惟笑不答。顾金尚有馀，更自典水田，足成之，设育婴堂、栖妪所，数年无间，而家道益丰。惟弄璋无期，终不足以慰老父。</p>
<p>　　一日，风雨昼冥，雷震所居，季正侍父燕坐，惊几仆，突有一毛物钻榻下，声啾啾啼不辍，而电光出入数匝始震，声亦遂寂。欲问胡，而胡不复来。偶乞友人扶鸾，召仙决惑，乩大书曰：“儿胡天玉也，年来功德已达上苍，帝已准儿投胎翁家，百日后即降生矣。日昨雷雨，乃雷火烧儿尾，痛极狂呼，不必骇怪，生时自有人来为儿赐名字，可留之餐汤饼。”再叩，寂然。</p>
<p>　　时石已孕，届时果产一儿，顶圆额方，的为英物，然堕地后，啼不已，未审何故。忽一老道士方袍朱履，翩跹在门，不及通司阍者，即岸然入，向季略举手，便索公子一审。视抱儿出，道士亲为摩顶，袖出一红丸如豆大，塞儿口中，祝曰：“胡天玉，为吾徒，索我金丹，啼呱呱。名曰仙转，字曰丹壶，富贵寿考体如此，忠厚之报有是夫。”祝已，儿竟不啼，怀儿遽奔出，且走且言曰：“居士要此儿何用，不若仍与老道为徒。”季大惊，急随逐视道士行如飞，顷刻已出村门，奔大道。不禁大呼曰：“妖道何攫吾娇儿？”道士亦言曰：“居士绝不邀我啖汤饼，能白作巫医耶？且此儿长大，必独有意见，不能绍弓冶，留之诚无益耳！”言讫，奔更远，夕阳在山，人影忽杳。</p>
<p>　　季大哭，独回家中，男妇奔集，以为癫。详告之，众笑曰：“公子正熟眠，何曾为道士攫去？”季入闼视之，已就其母乳如故也。逗之啼笑，目灼灼，视季若欲有言。戏呼曰：“尔胡天玉耶？尔师送丹还汝，且赐名仙转，汝知之耶？”儿呀呀又若欲笑，知其有宿慧，爱之同掌珍。其祖更终日含怡，抱孙为乐。儿长最颖悟，目下十行。后因闯献乱，全家逃深山中，尚终日把卷，不废读。</p>
<p>　　时单孝廉亦挈卷来，季恶之，然亦无如何。忽哄言贼大队至。季登楼，见贼如风雨，蔓延山谷，旋搜得孝廉全家，挈之上马。季恐入己宅，正惶急无谋，突穴际一道士堕，以阔袖障门，烟霞缭绕，贼视云中立一金色天王佩剑像，罗拜不敢入，仅携单之全家西去。再视道士，杳矣。知为仙转师，焚香叩祷，感谢莫名。至圣朝，仙转已十四，入邑庠，廿一登黄甲，出为浙之大方伯。是时，祖寿九十余，父寿五十余，均健饭，受覃恩。每遇单家狎客有漏网者，犹周恤之。酒后掀髯，辄自述当日为里正事。</p>
<p>　　懊侬氏日：醴泉无源，芝草无根，出身微贱而置身显要者，古今来岂少也哉？何物孝廉，动辄讥刺，是恐其不遽发籍，特殷殷劝驾耳。知者感之，愚者仇之，狐之报，正狐之愚也。乃师方平之鞭，施之允当。</p>
<hr>

<p><center><font color="teal" size="+1">04 ‧ 巫仙</font></center></p>

<p>　　巫之一教，流传已久，曰端工，曰香火，曰童子，名虽不一，总不外乎乡傩之遗意。古之巫也，仅仅逐疫疠，御早潦。近则愈幻愈奇，击腰鼓，吹画角，口吐秦腔，弟子鸣钲相和，跳舞若狂，更有搭台演戏若优伶，瞑目过阴若亡者。乡愚不知其谬，每秋万宝告成后，辄斩豕、炰羊，延若辈来跳神，数昼夜不为倦。丁、男、子、妇环坐听唱九郎官、水母娘娘各故事，然后饱啖神胙，不醉无归。</p>
<p>　　虽有贤宰官之严禁，而其风究莫能革也。然吾闻诸父老云：昔有巫仙，则不可同日语矣。巫仙姓金名鼎，齐人，父故，母矢志不再醮，遗腹生巫。家赤贫，纺绩度日。巫五岁，面白哲若女子，偶过村馆，闻书声琅琅，羡之，归即娇啼求读。母勉送就馆，村学究爱其资颖，不较修脯。至九岁，即完一经。母泣曰：“儿能读，吾心乐也，然一寒至此，能日日抱本头，而不急谋生活乎？”巫亦泣，愿遵母教。</p>
<p>　　邻有王翁，老巫也，欣然愿授以巫，母命从之学。巫年馀即能歌舞侑神，观者称羡，凡邀翁者必兼邀巫。翁亦时分值与巫，巫奉母，且潜怀供果饵母。富家贤之，恒预蓄珍味以赠。久之，母目盲，不能织，全赖巫之孝养焉。然业巫者俗例，年甫冠，即请师过关。其法：于村落结坛，遍集同道散神三四日，以利刃仰口搘横木上，其师禁以符咒，引徒赤足立刃口，两村氓抬之游乡里，然后得专任赛神事。是犹儒之游泮，僧道之具足也。</p>
<p>　　其师怜巫无资，慨然代为谋。过关日，巫惊逸，众巫持又捕得，巫坚卧不敢行，师盛气叱之，巫泣曰：“父母遗体，敢蹈不测乎？”师曰：“吾有法在。”曰：“若然，须吾母来谕我行，否则抵死不遵也。”众果扶盲母至，始涕泣挽登，战栗无人色，久之始已。由此得值供菽水，稍馀即分酬王翁。暇则舌舐母之盲瞳，渐有光，母不能寐，夜坐床头唱巫曲，博母欢。偶思鲜味，虽百里，必蹶竭往。</p>
<p>　　明年，巫年十八矣，母忽病剧，巫日夜侍汤药，私刲臂上肉以进，无效。母若知之，谓巫曰：“儿无太自苦，吾数尽，得与儿父聚地下足矣。惟儿坐贫困，无妇，未免遗九泉恨。”至天明，母忽告巫曰：“儿父果来招我矣。”一笑遂逝。巫号泣，欲以身殉，其师来监守，得不死，且醵资为营葬焉。巫遂庐墓侧，出必告，返必面，事死如事生也。</p>
<p>　　不数年，其师又病剧，巫刲右臂肉以进，亦无效。师知之，曰：“噫，汝何愚乎！人生死有数也。”夜深，师之子侄辈咸垂首眠，师启枕箱，出一函示巫曰：“此吾少时得之繁无闾山中也。上皆巫咸真诀，非豚犬所能习。吾怜汝诚，始授汝，当臻无上乘。”巫拜受，置入怀袖。师中夜毙。巫衰毁尽礼，如丧己亲。</p>
<p>　　顾年已二十有二，犹独居歌朝雉，风雨一室，灯火三更，时披览其书，凡禽遁救敕诸术数，无不了然，洞臻玄妙。邻有奔女，每却不纳。路有遗金，曾弃不拾。巫之闻誉，遂达于乡里矣。</p>
<p>　　时有邑绅奚元华，乃观察御史退老林泉者，极爱巫之诚笃颖敏，讽劝曰：“以尔质，若改业，无不成，何泥于觋蛊自污乎？可先为我司会计，当徐图为尔授家室。”巫谢曰：“某之业虽贱，乃师所授，母所命也。今师亡母故，若遽弃其业，则于师为不义，于母为不孝，敢乎哉！”奚公语为之塞。</p>
<p>　　一日，有苍头控两卫来，云湖边某第邀酬神。以道远辞，苍头笑，出白镪二锭，铿然掷几上曰：“以此为订，事蒇尚丰酬也。”邻艳羡，咸劝驾，巫不得已，托邻看门户，自荷神轴法器，潜怀师授遗书，策卫随去。抵湖畔，舍骑登舟刺，入水云深处，遥遥数十里，芦苇萧疏，水禽呕咂，茫茫万馀顷。忽蒲苇中现一螺墩，团聚数家，茅屋竹篱，四围皆水。许多健儿，貌赳赳，临水眺望，问曰：“来乎？”曰：“来。”遂登岸，入门视屋宇深邃，树木权丫，堂上以戈矛为陈设，意防备宵小，不为怪。</p>
<p>　　须臾，主人出，则一五十馀岁男子，衣帽华丽如富家儿，虬须碧眼，气宇魁梧，视之凛凛，而言语温和，见人辄笑。与巫略举手，笑谓曰：“慕君法力，遣迎玉趾，毋乃远劳。”巫逊谢，问作何道场？曰：“敝村宛在中央，一年安静，乞为祀水伯，谢神庥也。”曰：“诺。”言次，饮膳杂陈，味极丰美。夜宿床榻，襥被亦极安详。</p>
<p>　　明晨，盥沐，面圃结坛。咒钵生莲花，十分娇艳。空盎取浊醪，如涓涓流泉，盈盎乃止。招鹤舞庭际，拘蛇蟠烛花上，作种种幻相。然后唱逆神曲，声情激越。观者罔不欣赏，主人更忭跃。是晚，亲送之卧所，衽何趾，旋呼两女子为巫展衾拂裯，即命伴宿。巫力却，而主人已去，户反扃矣。视两女子，一年甫及笄，一髪尚垂髫，均婉丽妍妙。遣之不去，亦无如何，拼秉烛听更漏。女子请解屦登榻，问可否茗饮，均不答，枯坐如泥塑。闻二女私议曰：“是人真铁石汉，如此丰姿，奈何至此处？真可怜生也！”巫心惊，究不敢诘。久之颓倦，和衣卧。二女絮絮语良久，即来偎倚，曰：“妾等奉主人命侍君寝，若不蒙君爱，则获罪戾非浅。”巫笑曰：“主人贤则贤矣，然从无此待客之礼。且巫所以事神者也，夕狎床第，晨诣坛祷，神不几唾而却走乎？卿等宜远嫌，毋溷我寝。”两女忽泪堕如绠，嘤嘤细泣，低声曰：“君固端士，妾等亦非淫奔。然所以自荐者，亦良有故，特不敢言耳。”巫知有异，研诘再三，女曰：“君以主人为何如人乎？”曰：“不知。”附耳曰：“主人，大盗也，匿此作巢穴，胠箧走江湖，党羽百馀人，案卷百牛腰。妾等皆自远方掠来，扃于内室，幸彼天阉，毫无污玷。然所嗜太奇，喜食牝甘。”问：“何为牝甘？”女颊晕久之，曰：“渠以大枣塞入妇女阴中，匝日钳出，饱啖以为甘。又好合心脆。”问：“何为心脆？”曰：“渠诱得少年来，遣女子伴宿。事讫，则男子心花必开，三四度，则心花大放。临杀时，沃以冷水，然后剖而取食，脆如哀梨，大嚼以为美。妾等乃到此第一次差遣，恐又垂涎于君之心矣。”问：“祀神何故？”曰：“彼每年盗劫四方，逢秋必招巫谢神佑。恐巫泄其谋，故赛已即杀巫祭神，且生取其心下酒。”巫闻之，惊骇无所措，两女亦伏叩求拯曰：“妾等见君端严，必有后福，始敢冒死以秘密相告，泄则彼此皆惨死，如蒙救出牢笼，当生生世世衔结报大德。倘不以为陋，妾等愿效英皇，同侍箕帚。”问姓氏，则年及笄者，金陵杜氏秋鸿。发垂髫者，京口俞氏螺娘。均有父母兄弟，久无耗。秋、螺素本姨表姊妹行。巫思良久，喜曰：“生矣！吾翌晨演法，卿等预艳妆，听我吹海螺，当作癫状奔出，吾自以法携之去。”二女惊喜叩谢，既而劝寝。巫曰：“身处虎穴龙潭，尚敢玷人清白乎？”曰：“非也，渠性最疑，凡此之为，恐女子泄其谋，故晨起必就男女诊脉。若心脉如故，死更速。”巫曰：“然则奈何？”曰：“与君一席话，亵辞尽吐，义亦不能另适。君如有大妇，愿备妾媵以终。”巫犹以为不可，女曰：“彼此求生，尚能守腐局耶？”巫无如何，愿共枕卧，以示有污。女曰：“可。”入衾偎抱，肤腻如脂，巫本童男，至此竟难自持，然两女固犹处子也。枕上互盟，倦卧忘晓。朦胧间，觉有人揭帐呼起曰：“美哉，高唐之游乐乎！”惊视之，主人也。</p>
<p>　　急起申谢，果诊其脉，喜溢剑眉，馋涎已流吻角外尺许。巫虽心惧，而面不改色。盥栉毕云：“吉时已届，将迎水神。”向主人索芦箔一张，苇柴三茎，送门外飘水上。问：“何用？”曰：“神舟耳。”旋即披发被彩衣，执笏舞蹈，忽貌如魔女，忽状作先锋，或翘足舞商羊，或伏地虎跳，且呜呜吹螺，作狮子吼。二女果艳妆狂笑奔出，叉手斜睇，对舞类癫。主人欲驱返，巫曰：“止。顷迎神，须两女子作前驱。神貌狰狞，他恐畏怖，若二人，昨与吾宿，已暗书符贴背上，故闻声自出也。”言已，摇铃画剑，两女亦翩翩舞不已。巫遽喝曰：“咄，尔神女耶？”曰：“然。”“尔神女将军耶？”曰：“然。”曰：“河伯吾自迎之，河伯夫人汝迎之。遵吾令，否则剑下死。”二女声诺，巫即挈其左右手作旋风舞，且舞且歌，金鼓大震。忽耸身东望曰：“神至矣！”众咸掉首，巫乘间挈两女蓦跃登席，如箭离弦，激浪冲波，顷刻去远。众始知巫以术遁，急放船逐，双桨如飞。将及，巫使女携手团坐，己则折苇柴寸寸断，每掷寸苇，则盗船遇之，即一巨堤，亘水面。绕越甫过，巫又掷，则又遇一堤如初。比堤尽，而巫已携女不知何处去矣。盗惟哗噪悔恨而返。</p>
<p>　　巫登彼岸，欲觅代步返所居。女急止之曰：“郎遁，渠能甘心耶？恐今宵即遣人诣宅刺杀郎耳。妾二人预蓄黄白物附腰际，且遁迹他处，俟彼伏诛，再出未迟。”巫恐曰：“四壁萧萧，毫无所恋，惟二老墓道，今夕无人作伴耳。”曰：“郎痴矣，岂触祸为孝，抑避祸为孝耶？”巫闻之许可，然茫茫无去就，不得已，潜视秘书，内有师谕云：“金郎金郎，折芦渡江，克死者再，获美者双，望东急窜，有马无缰，渔家艇子，大好潜藏。”巫阅毕，心虽服师能先知，然语究费解，忽见来时两卫龁草徐至，鞍鞯已失。巫解带系环嚼，授二女共乘一卫，己又乘一卫，姑向东行。盖苍头窃得远方两卫，至此换船，以为湖曲无人，故任其自散牧，巫适相逢，颇免跋涉。转过冈阜，突见平畴疏林中，隐有极大村落，花木繁翳，晚炊有烟。一叟倚杖柴扉，督农秋获，详视之，即邑绅奚西元华也。盖村为奚之别墅。见巫，急呼问，下骑喘息，详告所以。问二女何来？又述颠末。奚公大喜，以为纯孝之报。</p>
<p>　　欣然邀入，指厅事东房曰：“以此为贤伉俪下榻处。”且置酒压惊。视厅事悬额，题曰：“仿渔艇屋。”巫心喜言验，可再生矣。二女就庑休息，农人妇来伺餐眠。公与巫正夜酌款叙，忽闻叩门声甚厉，门隙瞰之，灯火烛天，刀矛森树，人皆锦帕缠首。巫以为盗侦至，大惊几丧胆。告奚曰：“请公早缚某出，无相累也。”公曰：“鼠子敢尔！”仗剑登门楼，下问伊谁？应曰：“公之旧雨不识耶？程镇军夜巡湖哨，顺路访侍御。”公抚掌曰：“高轩下顾，几惊煞老夫。”开门迎迓，互作轩渠。程风仪俊爽，语操南音，问巫何人？公对以金孝子，业巫，并缕述遇盗一节，程大叹异。忽二女自庑内窥程，久之，大哭奔出，异之。盖均为程之中表妹也，自遇盗掠，两家骨肉迭以书来，求代物色，顷遇直陈，推功于巫，曰：“妹等已委身事金郎矣。”程曰：“金郎纯孝，神人共钦，所以履险如夷，未可概以巫论，即乞奚公执柯，成此眷属。”奚呼巫拜谢，程答拜。再询盗薮路径情形，缕告之。至天明始分。</p>
<p>　　不数日，两家父母果接程镇军书，自江南来，识婿而去，遣奁资甚丰。程亦旋领舟师夜至贼巢，手缚渠魁，尽歼馀𧕏，窜遁淹溺，不计其数，盗遂平。巫始携二女拜辞奚公，回己敝庐。至则一椽煨烬，乡舍萧条。邻云：“奇事。自君曩随若人去，不数日，即有许多恶寇索君甚急，遍搜无踪，始火君宅，而君又月馀不归，真疑虑莫释也。”巫见墓道无恙，即欣喜，引二女谒墓。然后出资建华屋，购良田，居然康阜，不复业巫。然每遇旱潦疫疠，犹欣然应募。奚公止之，巫笑曰：“此某之素业也。邑有大事，敢推诱乎？”程镇军言于邑令，给匾旌其庐，且免其役。巫村居犹嗜读，凡堪天舆地，吐纳导引之书，无不博览。二女善居积，趸新丝，籴新谷，以及茶笋竹木之属，预蓄无不利倍蓰，数年富已巨万。秋生二子，伯曰慰慈，仲曰念慈。螺生季子曰孝慈。皆俊迈，延师课读，俱有声庠序。次秋，慰慈登贤书，女喜谓巫曰：“夫妇作合于盗贼中，盖有天缘也。人贵知止，愿为诸儿娶妇，诿以家政，姊妹随郎修长生，可乎？”曰：“善。”明年，慰慈更出邻省官司马，有政声，三妇亦极承顺。巫夫妇均年逾不惑，犹如二十许人，长斋绣佛，足不出门，偶出扫墓，里人犹呼之曰：“金端工”、“金香火”、“金童子”，必应之曰：“诺。”毫无封翁骄态。顾螺娘性喜问家事，巫一日问螺曰：“卿往来仆仆，不畏烦耶？”秋曰：“有妾终日伴郎坐蒲团也，可谓香洁道伴，何必双双苦厮守？”巫叹曰：“唉，莽荡软红尘，终有撒手日，来处来，仍当去处去耳。尚有要事未了，其速作一劳永逸之举。”秋鸿喻其旨，即日出千金为老母建贞坊，又出千金恤其师王翁后，且以千金恤邻里贫者。</p>
<p>　　事毕斋沐，遍辞邻里，云夫妇朝南海。小夫妇泣留之，不听。驾车携秋、螺，随一仆一婢去，后遂不返。</p>
<p>　　懊侬氏曰：巫者蛊也。蛊惑乡愚，终其身不过充泥犁之馅，供呵旁之羹，将于何更享令名、得佳丽、邀褒封耶？巫中金郎，每对人曰：“吾业虽贱，吾母所命，吾师所授也。”孺慕真忱，积久弥固，冠裳中且不可多得，况区区一巫乎？观其婚嫁事毕，携手云衢，曾不少作眷恋，是必天上仙真，暂时滴降者也。</p>
<hr>

<p><center><font color="teal" size="+1">05 ‧ 十八鹤来堂</font></center></p>

<p>　　国初，秦邮夏翁，为九二公后，忘其名。居乡，圭璧其身，金玉其行，力行善事甚夥，不可更仆数，更不能以常理测，然家益富。建造第宅时，厅事上梁，翁冠服拜喜神方，众亲友吉服环侍。待礼成申贺，工人斧丁丁，爆竹大震，鼓乐甚喧，突云际飞一鹤至，素衣玄裳，朱顶绿距，翱翔审顾，集正梁上，引吭一鸣，众鹤随至，数之十八，榱题几满，望之如画图。直待工师事竣，众向翁揖，鹤遽衔接飞起，鸣声锵锵，向湖天空阔处去。</p>
<p>　　秦邮向不产鹤，亦异事也，遂以十八鹤名其堂。术者卜之，以为翁之子孙当出十八翰苑学士，后果符其说。目前夏銮坡先生两放大主考，置身清显，与吾叔同岁生，即翁之耳孙也。计入木天冰署者数仅八九，而采芹食饩者更指不胜屈，后嗣之昌，犹未艾也。</p>
<p>　　余曾避乱居盐城，偶晤海滨富室夏姓，其昆玉温文尔雅，卓荦不群，功名仅博士弟子员，而阿堵物竟胜于秦邮夏。见所携行槖上书五鹿至堂，异而询之，曰：“秦邮，吾族也。吾祖好善任侠，就窀穸时，突有五鹿呦呦来，环穴视，葬毕而后去，因以名堂。海滨虽产鹿，皆鲨鱼所化，大如驴，是鹿独小，如麋，性犹驯善，真理之不可解者。”噫，奇矣！本是同根，一秦邮，一海滨，均以行善获报，一来十八鹤，一至五鹿，一贵一富，何其不侔而合与？秦邮夏翁事，已载各家果报录中，而海滨鹿至之事，未传，故记之。</p>
<hr>

<p><center><font color="teal" size="+1">06 ‧ 玉牌殉葬</font></center></p>

<p>　　东河总督栗恭勤公，讳毓美，山西浑源人，住东河，纯以抛砖为急务，往来河干十数年，舆内必置一样砖，至今利溥人争念之。相传公少孤且贫，而头角嵚崎，英姿勃发。邑有富室某翁，通儒也，一见公白袷衣有补缀痕，大诧曰：“司马长卿非终于贫贱者！”邀至家中，授以举子业，令与爱子同卧起，灯火伴读。翁有女，年与公相若，才貌双全，艳名噪戚里，翁面许之。居数年，合卺有日。一夕与翁子将寝，门已扃，忽闻窗外有飞鸟翔集声，旋又不闻，心甚惧，两皆辗转不成寐。翁子曰：“与君易榻，或安寝。”公不忍拂，即如其言。少顷，翁子鼾声起，而公犹不寐。忽又闻飞鸟声，正欲问讯，翁子已大号而死。栗起呼众入视，室牖如故，门闼未开，翁子已腹破，血流衾枕。群疑栗，栗亦莫能辨。翁痛子甚，鸣于官，官亦不能穷主名。惟见公沉静温雅，知曾参必非杀人者，遂系公于狱，姑作疑案。</p>
<p>　　先是邑人王姓，雄于财，亦翁门下士，尝求婚于翁。翁曰：“我已相攸得人矣。”却其请。至是，又复以为请，翁不得已，始妻之。婚年余，颇伉俪，生一子，眉目如画，夫妇均爱怜。</p>
<p>　　翁终以痛子之惨死，诣上台，再鸣冤。廉访某，粗暴性成，即以公拟抵斩有日矣。王偶与女坐绿窗弄儿为笑。王忽睨儿叹曰：“唉，为此一块肉，费我多少心思？”女闻其言有因，固诘之，曰：“卿已为我妇，言亦不妨。卿知尔弟谁杀耶？”曰：“栗某。”曰：“非也。我因翁却婚之恨，出重资，募捷盗杀栗，不意误中，今栗将伏法，愿偿得此子，特怜卿弟，不能无戚戚耳。卿幸勿泄。”女听之，殊自若。翌晨妆竟，托归甯，抱儿遽诣宰官署，拾砖块鸣鼓，大声呼冤。官出，女号泣述王语。官大骇，捕王，出栗于狱。王至，一讯而伏。</p>
<p>　　女顾公曰：“女子宜贞静，虽死不能出闺闼，今之抛头露面者，为君冤非妾莫雪耳。王贼之忍，情同盗劫，不得为妾之夫。”言已，倒提儿掷阶石上，曰：“妾不能为仇人生子。”视儿，已脑浆迸裂死矣。又顾公曰：“妾已失身匪类，不能事君，君宜自爱。他日奋志青云，即所以慰泉下薄命人矣。”言毕，抽怀中小匕首，遽自刎死。</p>
<p>　　官隶莫不骇叹。公痛哭几失声。由是力学成进士，位显要，终不忘女，虚正室。得良玉一方，洁白无纤瑕，募玉人雕成小木主式，一面镌某氏小像，一面刻端楷曰：“烈女某氏之灵。”左注曰：“受恩栗某泣志。”工竣时，夜梦女来，冉冉下拜曰：“深情已达夜台，然玉牌幸一刻莫离也。”公出入俱系衣襟上，如烈魂所嘱。</p>
<p>　　公任东河，曾又梦入一古刹，殿上塑三神像，中则修髯古衣冠，左则白髭野人服，右则平顶尖靴一品补服，神以绢蒙面。旋有羽士出。公问长髯神，曰：“谢大王。”问白髭者，曰：“黄大王。”间蒙面者，羽士不答，第云：“公千万莫到冯官屯去。”公醒，甚恶之，遂立戒不履其处。</p>
<p>　　是年适星使来，深以屯为河流要害，先至屯，坚请公议。公不得已，匆匆乘舆往。时正暑，晤星使，三四语即头眩呼病，急回舍馆，病已剧。召一武弁入，见公僵坐椅上，舌强不能语。公以右手握弁，左指己身，弁会意云：“为公更衣耶？”公颔之。启视行箧，仅带一纱补褂来。公又指襟上玉牌，弁云：“此玉为公殉耶？”公连颔三四，面有笑颜，似赏其通达，目旋瞑。以天暖，即在工次入殓，竟以平顶尖靴而去。</p>
<p>　　始知两梦皆预定也。后十馀年，水决中州，汁梁城已岌岌，官民男妇伏雉堞大呼乞命。蓦见一金甲神拥怒潮东下，呼曰：“快抛砖可免！”如其言，霎时水退四五尺，得安堵。至今东河时现栗色小蛇，官员伏地拜曰：“如恭勤公，乞登冠顶。”果跃登冠，须臾不见。</p>
<p>　　此闻之邹君所述者，或采之各家记载合为一传，俾女之烈，公之义，并垂不朽。</p>
<p>　　懊侬氏曰：恭勤惠政泽民，莫不仰为河岳，为日星矣，骑鲸天上，为神宜也。被冤琐事，何足为公奇。然某氏身已误适，乃万难表白之冤，卒能杀己成仁，脱公冶于缧绁，奇烈哉！而公亦义报之，身虽不能同穴，玉已与之同棺，某氏有灵，当破涕为笑矣。</p>
<hr>

<p><center><font color="teal" size="+1">07 ‧ 邓龙君</font></center></p>

<p>　　琼州萨摩岛，在南海中，岛民数百家，皆鲛人蛋户之流。秦氏有好女，年三十尚守雌，人有聘为妇者，合卺夕，辄有金甲神以利锥击其脑曰：“牧猪奴，敢犯神媪！”新郎颅坟起如盎魄，搔乱若痴，无已，仍送之归。以故虽处子，人预以搔呼之。搔绿鬓云垂，冰肌雪艳，观者忘其为海滨产。一日，漂衣水次，有紫衣少年鼓楫来，青矑凝注，细意殷勤曰：“好女郎，惜不寡而寡也。”媪投杵含怒去。岛民交詈日：“个男儿不怕死，其忉利天王子耶！”少年舣舟登岸，揖而讯其事，慨然曰：“某正鳏也，虚空之厉，何怯于衷。”自篷底取肴酒来，曰：“乞执柯，先享是。”又袖中摸金珠出曰：“许委禽，再享是。”民曰：“可耳，可耳！”奔告于媪之父母。见其裙屐翩翩，年尚少于媪，意颇爱怜，惟碍神警。因邀之至家，拜手稽首，执礼甚恭，自陈：“赤道以南人，邓姓名无耳，行四，四郎从人呼也。幼失怙恃，海啸卷所居，冯夷指引，许诣中区，求凰朝雉之歌，乞恕孟浪也。”二老曰：“嘻，桑榆暮矣，既乏佳儿，理招半子，然神明之责，前车之鉴，不能不惴惴耳。”</p>
<p>　　四郎摇手，颇自诩。岛民相攸者利其酬，又试其勇，所以怂恿之良殷。二老云：“果尔，身亦何乐有无夫之爱女。”翌，果下玉镜台，甥馆既成，盛服入赘，兰苕翡翠，无此新鲜，民睹玉润既艳且危。及夜午，银釭背照，互解罗襦，竟无恙也。</p>
<p>　　伉俪甚笃，郎不呼妻而曰姊，媪不呼夫而曰弟，绿窗静对，毫不异人。惟暇则绕室行不定，登山哭失声。媪询云何，则书空咄咄者。又夜坐不呼举烛，午炊不倩采薪，吐口中大赤珠，悬室则明，燔物则爇，人以为海客伎俩已耳。</p>
<p>　　由是运舶载珍奇，与碧眼贾交易，家遂康。弥年，二老先后逝，郎哀毁尽礼。服除，媪生子，堕地啼隆隆如蒲牢。郎举之曰：“𧕏也，弃之！”袖出短剑，削其一耳曰：“此割所以志也。”活瘗海岸上。媪悲啼，觉腹犹震动，须臾又生一子，则默无声息。郎抱出浴于海，始加文褓，掷媪怀，洒涕曰：“是方姊之儿也，好乳哺，勿戚戚，仆请从此去。幸勉加餐饭，勿苦念槁砧，伤神魂也。”</p>
<p>　　因而泣下。询何往？曰：“仆父生时任侠充捕，有吴公子为𧕏，主命往缉，为其所赚，伤目死，母哀痛以身殉，吴且图仆，赖鲍姑挈之走汉皋，始偷生。今有子矣，行当穷黄泉碧落，不复仇，誓不还也。”媪泣曰：“妾诚不敢以私情损大义，乞弟命儿名而后去。”曰：“儿诞合年月日时皆辰，可名曰辰仲。”言毕，整衣拜别，携短剑，遽刺来时舶，飘然去矣。然从此室无灯则暗，釜无炬则冰，盖珠亦随身宝也。</p>
<p>　　先是十年前，闽郡某乡有槐井，里居民亦类萨摩之繁，里之眢井上生老槐，根轮囷盖井口，腹空虚，露巨穴。夏日田家夜坐纳凉，见灯光如百十琉璃球，蛇行鱼贯自穴出，冉冉上矗漾银汉，移时始堕，如水银泻，如瀑布垂，其声飒然，仍投入穴。见者屡矣。</p>
<p>　　村自是鸡种绝，人亦多病脑裂死，金知井底物为厉，然究莫得其主名。新秋来一叟一妪，均斑白，一童亦倜傥，与村人问讯，自愿捕妖物。问物何名？曰：“吴公子也。请自邻村购家禽百头为饵。”叟妪各负长剑，儿戴巨石，上有字若蚓，伏草际，无声息。伺两夕，光现，啖鸡有声，喷羽如飞雪，饮血若奔泉。腹果，蜿蜒将反，儿已投石阻穴若泥封。物跃起，挟黑雾遁，叟妪并出大呼，化神龙。龙与之战，物吐雾，龙吐珠，攻击有声。儿亦化小虬助战，物败北。追之是地也，距鲁之某郡三千馀里。郡城敌楼改储火药库，是日咸见风霆吼震，屋瓦皆飞，阴云忽燃，湿焰作炬，有黑物长五丈馀者钻入库，一龙继至，怒吐火苗如金蛇者，亦射入库，药轰起，力掀山岳，响彻重泉，龙目当其锋，盲且痛，爪掷街皮石出三十里外，创衄之血成小河，哀号之呼达远墅。一龙挟黑云如幕如甑者三四堕，始捧创龙腾起，而黑物早潜出，似逐空中小虬子，宛有女道士挟虬子逸，物始反翔。是异也，由闽至鲁，直顷刻也。</p>
<p>　　吴公子者，蜈蚣也。受创之龙，四郎父也。救创龙者，四郎母也。虬者，四郎也。女道士，鲍姑也。四郎之与媪别，即图报是仇也。槐井里人，当夜仍见灯光宛转进穴去，若无事者然，始知非常物，神龙且不胜，田畯又奚图？遂一同徙乐土，里为墟矣。十馀年有褐衣人，状极狰狞，往告里人曰：“我吴公子也，潜槐井久矣，近有独耳儿掘地海之水灌我，儿狡绘不成禽，水汹涌不易遏，老夫卜莺迁，汝辈可珠还也。”临去，又太息云：“老夫无他过，惟曾浴天河数次，为河鼓所劾，终恐为若辈算。然吾计杀邓龙君夫妇，死已晚矣。”</p>
<p>　　言已不见。媪自四郎出，儿渐成童，师教之读，极慧。夏日浴于海不返，媪哭之恸。明日，含笑捧两石板而归。怒询何往？曰：“儿浴，忽有巨爪搏儿入水底。审之，童也，左缺一耳，貌与儿同，呼儿曰弟。引至一大山石洞中，榻上跌坐一把剑。少年童跪白三四语，儿亦跪，童命儿呼之为父。父云：‘此汝兄，曾相识乎’？儿云：‘尝闻母述兄生时，即刖耳瘗，今尚在乎’？曰：‘渠，龙也，故赚之来。汝，人也，故留之哺。吾与汝兄同炼剑丸于此，将为汝祖父母报仇。仇往依海州朱道人，汝兄化作樵者往说。道人下逐客令，仇穷促，秋日将甘心于汝母子，故招汝来，与以符箓自卫。届时，我与汝兄来援’。言已，命兄负儿瞑目行，甫启眸，则已在家门首。”呈符，则亦石上刊篆若蚓者，分佩之。</p>
<p>　　月馀，东邻来一荷锄啬夫，问何能？曰：“能垦亩，且开渠，一人之力，日可百馀丈。”西邻来一笼鸡牧竖，问何能？曰：“善豢鸡，一鸡两卵，一卵四雏，雏再卵，卵再雏，一本万殊矣。”岛人俱笑其妄，然言辞豪迈，辰仲乐与之游。因登堂拜媪，啬呼曰“姊”，牧呼曰“娘。”</p>
<p>　　媪怒啬之儇，而怪牧之亲。啬云：“某年与媪埓，理以女兄事媪。”牧云：“儿自幼依父以活，不得不弟仲而母媪也。且孤寡可怜，仇家视同机上肉，多联假姻娅，不亦善乎？”媪唯唯，惟含怒以谢。翌午，啬牧沽桑落与仲饮，仲因时寄感，扣缶作歌曰：</p>
<p>　　秋气烈，秋声悲。仇未复，父不归。</p>
<p>　　天阁无路兮，呼将伯而莫余违。</p>
<p>　　恐覆巢无完卵兮，身有翼而不飞。</p>
<p>　　歌毕汍澜。媪闻之益洒涕曰：“懵懵哉，儿也！娘心若割，尚肆新声耶？”啬牧亦投袂而起，和以鲍姑所制《刺促行》，歌曰：</p>
<p>　　天有道，地有窍。鬼车啼，仇将到。</p>
<p>　　歌已，一莽道士闯焉在门。媪挟仲逸，从窗隙窥，道士巨目斗月，痀背弯弓，唇边露双牙若钳，遍休排小剑如蓖，厉声呼曰：“取邓氏母子，馀速走避，毋樱剑锋也。”啬牧含笑询与邓氏何隙，而虐其茕独？道士语塞，问啬伊谁？啬仰天大哭，继而大笑，曰：“嘻，适从何来，遽集于此？实告尔，仆即邓氏遗孤四郎也。”道士怒吼，剑未及出，四郎已挥锄成剑丸，掷空际。斗未决，化牧之辰伯急取笼中鸡，拍羽咒曰：</p>
<p>　　“喌喌喌，星乎星，速飞鸣，毋消停，助吾父，诛虫精。”</p>
<p>　　鸡应声腾入碧云，引吭一号，雍雍喈喈，可裂金石，旋侧翅下击凿道士顶。四郎呼“著著”，辰伯呼“者者。”霹雳忽烈而真形现，毒躯僵，乃一极大蜈蚣，如鲁人所见者。云中伸无数鸡爪，争裂虫革，搜取其珠，不可以数计。馀革纷纷弃地下，阴霾遽扫，六合泰如。</p>
<p>　　母子奔出叩拜，仰视空中，鸡大如九苞凤，刷羽整修翮。四郎金冠绣服，旁立负剑之童子则辰伯，为辰仲所识，而母不识者。含泪珍重，叱云遽升。母子既庆大仇之能雪，又悔啬牧之幻，而迷于物色也。其虫皮黑于漆，粗于瓮，爪钩棘若铁，骨节中尚有小珠零星。乃收珠而焚革。郡牧古春月因萨摩为其所辖，遣使索珠，靳不与，衔之。</p>
<p>　　会明年夏赤早，石烁沙煎，苗如黄发，迎蛇师，搓鲜答，讽木郎，祷雨之术穷。牧告民曰：“汝曹知前代有曝巫与羌者乎？”乃飞符缚媪仲至，置露顶晒烈日中。岛民聚百人，焚香哭于牧署之门曰：“使君虐神媪，恐贻吾小民忧。”牧轩渠曰：“世人咸知爱妻子，惟龙君亦然。渠若救糟糠，吾得因之赚雨泽，是诚为汝曹乞命，岂得已哉！”挥手使去。</p>
<p>　　媪仲长号数声，赤云团团缕缕自日边下，嘻咄之鸟随有千羽，哄然碎至，有红丝一线，缚母子入云去。再视媪居，则数椽煨烬，而珠终不可得云。至今，海滨尚有祀神煨烬求雨泽者。</p>
<p>　　懊侬氏曰：龙，神物也。芒兮笏兮，无坚不摧。彼蠢蠢一虫，竞赚之使丧明而殒躯、而失偶，何其奇哉？孝子如我四郎，亦复匿迹销声者廿馀年，而恨始泄，何其难哉？古春月，鄙且毒，虐四郎妻子如儿戏。曩使勃然一怒，官阁遭焚，额烂头焦，亦可褫贪残之魄。胡计不出此，仅仅乎红云一朵，天外飞来，寻故剑以腾霄，攫明珠而入掌，亦何其懦哉？噫！此其所以为龙也。</p>
<hr>

<p><center><font color="teal" size="+1">08 ‧ 翟仙石</font></center></p>

<p>　　浙医翟君有石癖，游山谷得莹润玲珑者辄袖之归，几席皆满。更有两卵石，朝夕佩带，未尝须臾离，自云仙产，故以仙石为子。当其游都门也，有会稽某官农部郎中，夏病疫几殆，妾随病，均服翟药愈，酬以资不受。新秋，翟匆匆整归装，将出都，诣农部辞。农部手出一函，面泐“吾弟紫霞髓道人手启”九字。即云：“仆无以报先生，惟吾弟自幼学仙于会稽某山间，洞天深邃，团团峭壁，扪之无门闼痕，下有双槐，对矗如龙如凤者是也。然仆有隐偈三四语，对壁一念，石门即开，乃吾弟入山时所暗嘱者。偈云：</p>
<p>　　天门不开，地门不开，白云何处金银台，哥哥有字来，石门开，仙门开。</p>
<p>　　先生长者，幸勿泄，恐骇物听耳。仆以此函烦先生作殷洪乔，或可穷洞天之閟。先生其勿辞乎。”曰：“幸甚。”回浙，勾当家事毕，问土人，云：“果有是山，但深僻少人踪。”翟即裹粮徒步，穷数日之力，始达其处，入山愈深，则景愈幽，攀藤萝，履虎豹，山花习习作幽香，蓦见峭壁插空，冷翠欲滴，白云往来，双槐宛在。翟肃衣冠，拾地下小石块扣壁，且扣且念偈语，砉然一声，双扃洞辟，有童子蓦然至前，问客何处来？曰：“是汝家大郎寄书人耳。”童导之入，嘱立树下，先登堂传客语。翟环视洞中，有池沼台榭，有泉石花草，不过如人家园圃状。惟好鸟争鸣，风日和美，碧桃绣球诸花，时正破萼，则才如人间二三月也。</p>
<p>　　少顷，主人出迓客，戴箬冠，朱衣凫舄，握麈尾，风致洒然，顾年甫二十馀，而道气溢于眉宇。翟升堂与之揖，主人亦揖，就坐。翟袖出书与之，主人立而受曰：“劳乡人远步，心甚悚仄，然缘亦大矣。今夕吾师挈客来夜饮，君亦可藉瞻道范耳。”翟视其堂上陈设，皆尘俗所罕见。尤奇者，中悬画幅乃工笔划一赤身美女子，四围环绕云气，半隐半露，女子执金簪龋齿笑，殊骨突，然亦不敢问。童子旋以茗碗二进客，一温一凉。翟舍凉饮温，童意似惜，即以凉者奉主人。命代饮，跪拜受之甚恭。须臾，凉月上，堂上燃桦烛如白昼。一童子奔白曰：“师至矣。”主人起，再拜立中庭，果见空中堕一叟，长髯伟躯，面瘦削。后随二客，一壮一幼，皆古衣冠，岸然而至。见翟遽却步，告以家兄寄信来者，始就座。略寒暄，即珍馐罗列，芳香袭人。上设一席，叟与壮者客。下设一席，幼者与主人也。旁设一席，翟也。翟席肴馔犹人世间物，惟味极甘美，酒则一温一凉，如进茗状。翟终有隐疾，不敢饮凉者，咂温者少许，即芳冽无比。而主客所餐，多有平生绝不认识者。</p>
<p>　　主人起，以巨瓯酌酒跪进，为叟寿。旋近翟小语云：“乡人到此不易，须既醉既饱而后归，毋腼腆作客态。”翟唯唯。然主客清谈，妙绪纷如，不可思议，翟贪聆仙论，几忘却杯中物也。远钟动，月渐沉，叟掀髯而起曰：“诸君尚能泥饮乎？”众曰：“敢不如命。”乃命一童子以竹管四，插入地中，主客各吸一管，咯咯有声。吸已，客兴辞，主人送之庭前井畔，叟与二客皆跳入井。主人三揖而后返，问翟曰：“醉饱乎？”曰：“谨领矣。”曰：“回书容自寄，天色将晓，请乡人即去，无少留。”言已，一揖送客，翟怏怏随童子出。见庭下卵石铺地，月光照之，皆觉可人，潜怀其一。比出门，一回顾，则童已杳矣。</p>
<p>　　晨光淡冶：中扪石壁，依旧天衣无缝，怅怅觅路归。一日即抵所居，初不似前番入山之难。出石视之，洁白如玉，光润非常，且有天然文理，作一书一画。一面画嫩绿柳枝上栖杜鹃鸟，残月一钩，昏黄浮动。一面金色篆文曰：“叫月子规喉舌冷”，七字分两行。惊喜欲绝，既又悔在洞中何不多取数枚，可以炫俗目。</p>
<p>　　明年，以事入都，足力甚健，千里不烦车马。往见农部，已欢跃而出曰：“先生信人也，幸不浮沉数行字。然先生作贼，不怕仙人齿冷耶？”曰：“无之。”曰：“舍弟信来，已明言之矣。卵石一枚，有之乎？”乃大惶恐。曰：“姑与君戏耳。舍弟信中备言先生纯笃，惜无仙根，然一席晚餐，已可延上寿。渠既爱石，何不取成对者去，留一取一，何其廉也。今寄来第二石，烦转致翟君。”言已，袖出一石，大小果与己石无二。一面画野花一丛，一蝶斜掩蕊底，一蝶侧卧花须，栩栩欲活。一面篆曰：“宿花蝴蝶梦魂香”也。翟受之愈狂喜，再拜曰：“仙人惠我无涯矣！”农部云：“山中奇石甚夥，外人有仙缘，或可得一二枚，若寄致家人，即遭山神弹劾。”问复函如何来？曰：“或白鹤，或鹦鹉，衔至即飞去耳。”问令弟仙师有名字否？农部笑而不答。翟后渐泄偈语于浙人，好事者寻至其处，偶一扣念，石门亦开，童子望望即抽身返，门阖如故。今则双槐犹在，山中樵竖尚能指其处云。此余在兖州，闻幕宾张吉人所述如此，盖明季嘉靖时事也。</p>
<p>　　懊侬氏曰：昔人曾先后得石二，上画杜老诗意二句。一曰“石出倒听枫叶下”，一曰“橹摇背指菊花开”，字画皆佳，天然纹理。是亦人间所或有，不必仙人洞天而后有者。而世外人竟不敢以一石之微，私贻家中，岂仙人之廉与？抑山神之刻与？问诸石君，石亦无语。</p>
<hr>

<p><center><font color="teal" size="+1">09 ‧ 离魂婿</font></center></p>

<p>　　蜀之李生横塘，少孤贫，茕茕顾影，三家村授蒙为生，而性好布施，每憾力绵。里有孟全真，本真人，法官因误施敕勒，逐出江西者，生计日穷，时来村中瓢叫。生怜之，分口食以饫。孟不言谢，忽一日告生曰：“方外人将蝉蜕矣，意以腐浊累子。”问何时？曰：“即在今日。”生睹其须发飘飘，神旺体粗，不深信。出守囊钱沽村醪与饮，孟把酒甚豪，至日哺，忽掷杯案头曰：“限到矣。”应声毙，身不仆，面带笑，然体则冰。村人劝招村夫舁弃丛莽，生不可，曰：“朋友死于我殡，敢负所托乎？”预醵修羊得五金，买槥具，瘗高冈。</p>
<p>　　事蒇，生动远游念，舍馆走四方，为人佣书得值，更游辇毂地。米珠薪桂，长安岂易久居，而秉性狷介，不妄干人，日缺饔飧，饥驱无计。茫茫之通衢，遇同里聂芝仙，旧相识，遽呼之，生竟耳不闻、目不见。急曳其袖，则喘汗将脱。聂审生穷促，曰：“子其饥乎？”急偕入饭肆，餐以薄𩠂，而后进甘美，始渐能语，神意转悲。聂曰：“君既到此，尚不作依人计乎？”生以无门对。聂小语曰：“秋闱有日矣，宰辅刘公有子，正物色名倩，子若结纳，仆为介绍可乎？”曰：“诺。”明日，聂果夸生于公子曰：“此人中凤也，非敢浪作曹邱，当敦礼厚聘，毋草草却高人。”公子信之，一见即订交，引见尊甫，更垂青。生遂于宰府下陈榻，不复穷途哭阮囊矣。</p>
<p>　　旋近大比，刘公治觞款生。酒阑，掀髯一笑曰：“措大亦知老夫折节下交之意乎？”曰：“招贤礼士，正宰相之要道，惜某驽劣，负长者耳。”曰：“非也，犬子不才，恐堕弓冶，意屈大手笔，为吾儿作捉刀人。”生以荒芜逊谢。曰：“子迂矣，第能涂抹满幅，免作秦碑，则量无不售者，何忧为？”闱前一日，公授生以关节二，曰：“子分嵌文内，准许一矢贯双雕。”入闱适与公子联号，左则鲁之欧阳生镜明。生刻意营三作，嵌关节，题破吻合无痕，殷勤与公子，己则草草涂鸦，羞如所赠，仍拟携关节之一出。已而梦神告曰：“欧阳，孝子也。何不以弃者与之？”醒遂赠欧，视其文平，更稍代润泽之。二三场均比邻，遂订车笠而出。</p>
<p>　　榜发，三人均捷。明春，又同捷南宫。生一人入木天，公子与欧均授部曹。刘之同官者，咸知生鳏，又睹风采，争与论婚。生商于刘公云：“世态何可笑人也！太史公未第时，谁肯下眼觑。仆有犹女名日婉娩，貌如其名，年甫及笄，愿即奉为箕帚。”</p>
<p>　　诹吉入赘，视婉娩果慧美，伉俪莫名。生日依丈人居，亦绝不计及俸之薄而职之清。惟刘公性疑忌，喜隔户牖听私语，暗布臧获侦后言，恶介近谗，诡僻出人意表，虽家庭骨肉亦终日如泥塑，坦腹异姓，更难疏虞。晨起，遣干仆送之冰署，夕归，饬内侍引入甥馆，求归不许，远游莫容，无妄交一人，无妄行一步，公冶婚后，反作羁囚，虽至契如欧阳，亦不能常晤。生颇不耐，然究以恩遇致青云，未敢言也，每于枕上窃窃不平，婉劝之曰：“郎既登仕版，敢作卵石抗乎？且小住，俟蹈隙再遁，始获万全。妾多病，恐不能育子，尚拟住临邛，为郎觅茂陵女。”生闻之稍慰。刘谬谈八股外，惟好著棋，公子闻新来一云游道士工此技，招致之，主宾甚欢。</p>
<p>　　道士寡言语，无干求，更得刘意。生偶自内出，瞰之，道士非他，孟也。笑貌声音，无一或爽。见生故点首微笑，回忆曩事，莫测于怀。一日乘间谓生曰：“李先生贵为蔡中郎矣，尚忆故人乎？”生曰：“公其生耶？”孟急摇手，示勿语，小语云：“仆乃尸解羽化，前非真死，慎勿泄于人，恐惊若辈骇闻也。”生告以所苦，孟笑曰：“此有数在，奈何？虽然，当为子谋。”翌日又窃告，道士仰天捧腹曰：“子何不弃轩冕，而遁邱园乎？”生云：“新妇情厚不忍弃。”道士旋仰天良久，俯首良久，蓦仆生于榻，又挈之起，飘飘逾墙出，共坐竹杖上，嘱闭目。耳际风鸣，顷刻千里，杖旋落，则堕河南紫阳东乡山中，仙刹隆起，为砧𫘺道观。孟拉生入，有老女冠出迎，揖之入。孟曰：“此李太史也，乞假福地养屙，暇即任肆游览，慎毋慢客。”女冠诺，引之寮房，几榻明洁，出眺林木，景物幽森，生跃然自喜，以为谢桎梏、出牢笼矣。孟曰：“尚早，尚早。”言已欲别。问何之？曰：“君家泰山尚有半局未决胜负耳。”生乞潜申于婉，曰：“少即相晤，何必倩殷洪。”飘然去。</p>
<p>　　生伊蒲餐后忽倦，入藉榻眠，又豁然醒，觉身畔有佳人偎倚，视之，婉娩也。见生醒，悄问曰：“郎倦耶？抑病耶？何遽倾跌，昏不知人，顷自厅事舁回，几惊煞妾也。”生起与婉晚餐，夜抱婉眠。甫交睫，又身在观中，听晨鸡唱，女冠起唱步虚，磐声冷然。从此寐即在此，醒即在彼。孟时于宰府索生金钱，仍送作观中旅费。私询何术，笑而不言。</p>
<p>　　一日又诣观，闻殿上有女子莺声，出而微窥，则一贫家女，荆钗布裙，而绿发垂肩，翠眉欲滴，貌胜于婉。焚叩神座，求仙方。私询女冠，则云：“观东白氏女，名石华，父兄均殁，嫣孤以纺织为生。顷因母病，来祈神。”问：“字否？”曰：“未字。”签落，生抄方与之，更尾之行，女频回顾，意若怒其儇薄。比至山村，则老屋数椽，门临溪水，紫藤花上缠枯树，香雪四垂。女入，生诣屋后潜听，果闻老妪呻吟声，心怜之。明日，女又至，持方欲行。生趋问曰：“石娘，阿母痊否？”女惨默无言，摇首遽去。生潜诣村，值女赴村市量药，生入视遽，卧绳榻，气嚈嚈。生诡云与母本葭莩，顷自京都回，不图老人竟若是之惫。妪不甚记忆，惟吁喘道所苦。生留金一笏，置妪床头。明日又往，闻妪颤声告女曰：“昨来一亲串，甚阙礼，且掷一物置床头，儿试检视作何物，渠再来，当详询之也。”生入，女急奔出，璧其金，曰：“何处郎君，频来走动，妾虽贫，不是章台柳。昨留金在此，岂欲炫桑中人耶？读书人毋妄想也。”生曰：“小生实无他意，幼失怙恃，顷见卿母如己母耳。”女闻之，泪盈睫。妪在内问女与谁语？女曰：“殆矣。”生哀女，乞暂云亲戚。女云：“妾尚不知郎姓，能诡云亲乎？”生因具告之。女入告母曰：“是即昨来之李亲家也。”妪云：“问渠可是李十二秀才之仲子耶？”生急趋应曰：“某诚是也。”曰：“多年失音讯矣。”一一问家事，生均含糊模棱以应。临行欲留金，女坚不受，生不敢强。明日，女忽奔至，值生午眠，再三呼醒。问卿何来？泣曰：“是诚不能不求救于假亲戚矣。”问若何？女惟哀急。女冠代白之云：“里有无赖瞰其孤，时来挑逗，女惟以刃自防，顷扬言将乘母病劫之为婚。”生怒曰：“鼠子敢尔！”问名字，策观中白卫，诣邑告宰，系无赖于狱。宰，生之同岁生也，惊询何来，诡告访友。回观，女来伏谢，继泣云：“母究因怒，疾更剧，奈何？”适孟至，生代哀之。孟曰：“先作巫医，再作月老。”欣然往诊，投剂而愈。数日，霍然起，能餐粥，女仍坐纺。生亦不常至村，然心终不释。</p>
<p>　　一日，女来告生曰：“郎之深情，已篆肺腑，但宜遣媒往，吾母无不允。若狗偷鼠窃，妾实羞为之也。”生遂央孟作冰，更赘女家。宰闻之，具酒醛来贺。生出孟运之资，修葺房舍，购买女奴。年余，石华生子，极宁馨，名曰梦生。女问何意？笑不答。久之，归渐泄于婉娩。孟知之，拂袖遽去，杳无迹。偶对婉搘颐微惰，婉笑曰：“郎去休，无累二娘盼也。”然心终疑为梦幻，不深信。后梦生渐长，生日至村授儿读。妪卒，葬以礼。梦生能文，渐有声誉，携见紫阳宰，许为国器。宰旋卓异入都，突遇生散值归，惊曰：“君何时来耶？”诡应之。及问人，咸云渠终未尝一日出都门。刘究以清刻获罪，朝士解侍御疏劾之十大款，更得鬻官实迹，再疏则奉旨籍没，父子削职充云南军，永不赦。</p>
<p>　　解颇闻紫阳宰语生异事，拟以妖惑连坐。幸欧阳已位至春官，极力保全，即荐授豫之开封府尹，厚赠以赆。俾生与婉束装莅开封任，道出紫阳，生笑谓女曰：“与卿一访梦中人可乎？”女笑诺。既而侦彼果有砧𫘺观，并有是村。遣仆访之，大惊而返，告云：村中亦有一李太守，高卧绣榻，左偎丽偶，右侍佳儿，面貌姓名，无一差舛。生闻之，亦骇极色变。幸女习典册，深知古本有离魂女子，得毋相同。遂自车中抱持之曰：“郎无恐。”言已，叱驭者进。将到，石华闻翠𨐊如云，倚门窥瞰。</p>
<p>　　婉下车，即入门诣内，视高卧者，果然不诬。遂不及叙寒暄，径偕婢扶生下车。石见之欲号，女急止之，扶入缓缓推与床上人同卧，覆以衾。须臾，闻生欠伸曰：“怪哉！”视之，已合为一体，而汗面惨色，如积屙之甫痊。婉始代生详述，石亦惊，幸非常。石小婉一龄，呼之以姊，极为友爱。梦生参见嫡母，婉喜曰：“吾有子矣，复何忧耶？”遂同之任。为梦生取欧阳之女珠缨为妇，亲迎入都，即纳粟入北闱。梦生中式，携妇归，一家欢忭。</p>
<p>　　生得二女内助，颇多政声。年馀，升粤之大方伯，贺客满堂。忽司阍人报全真求见，召入视之，孟也。再拜曰：“山野无状，是亦可以报君德乎？然而恋栈之马为驽，恋禄之官为蠹，恋俗之人为蜉蝣。急流勇退，始免冰翁覆辙。”言已，索水一孟，戟指咒良久，持与生饮，生觉心地空明，一切泡幻。与孟耳语又移时，急上疏求解组。梦生告婉，母子同来劝止。视石华独含笑，生更大笑。须臾，烟起于庭，对面相失。</p>
<p>　　比烟散，则道士不见，生与石华亦不见。母子痛哭久之，整宦槖尚数千金，同侨于紫阳旧宅。年馀，梦生又出仕于豫，板舆奉养，且生子女各二，供嫡母含怡乐。</p>
<p>　　婉年四十有六，忽小病，见生突立榻前曰：“吾与石华同隐仙山，累卿岑寂，未免不情。今度卿为鬼仙，无苦也。”梦生偕妇急入，牵衣哀啼。生曰：“儿做好官，父心慰矣。孟道士迟尔父母于昆仑石室，何能久待？”言已，霹雳骤震，屋瓦欲飞，视生顿杳。婉在床上，亦含笑而逝，玉柱双垂。</p>
<hr>

<p><center><font color="teal" size="+1">10 ‧ 鬼神报施各别</font></center></p>

<p>　　浙之某村，有富室端木伯仁者，善营运，吁陌之广，楼阁之丽，黄白之伙，为一乡冠。门下尤多食客，皆代司会稽者也。村西为祠山大帝庙，向着灵显。本奉泥像，里人媚之，更于殿后筑作寝宫，倩良工雕木，肖大帝暨夫人行像，以俾赛会时彩舆巡陇亩，香火若云。</p>
<p>　　由庙达端木所居皆水田，其路则羊肠一线，曲径甚幽。端木每于日下舂时，短衣芒屦，经行田陌间，观稼穑之盛以为乐。往往见一异人，方颐广颡，衣冠甚都，亦复负手眺望，听蛙鼓喤聒，辄抚掌称快。见其行径，知非村中人，欲趋与语，则倏忽不见。间见其诣庙中去，询庙祝，亦罔知伊谁，心异之，未言也。</p>
<p>　　一日，自他村饮社酒回，欹斜行陌上，突与异人觌面，两肩相摩。端木富奴，体本黄胖，腰如五石瓠，略摒以臂，则骨冬一声，异人已失足插田水中，吉莫靴同为泥涴。心方惶恐，意彼必施恶声，而异人竟含笑不言，自跃上岸，带水拖泥，仍诣庙中去。端木归与食客、儿孙语，深以酒眚自咎。是夜，庙祝梦大帝宣召，举泥靴示之，水浆涔涔，乱滴未已。问僧曰：“尔知吾靴何若是欤？”曰：“不知。”曰：“吾每晚贪眺野色，突于窄路上，遇东村大财星端木官人，两面皆汪洋，无畔可让，正欲反奔，讵渠乘醉与吾作恶戏，乃挤堕至此，霑濡两足，实属难堪。汝当传语渠，但为我换靴，除不降殃，反锡以福。区区一靴，本不当较，惟既血食一方，著此太不雅相耳。”僧在梦中问：“渠既慢侮大帝，灵异何难治服一守财虏？”曰：“是何言与！凡大富大贵者，运炽气壮时，头上有丈许红光，神人避道。是本我之懵懂，与渠何尤焉？”僧尚欲有言，闻夫人在幔内有声，骂端木无礼，帝急禁止，遂互相交谪，几挥老拳。</p>
<p>　　僧一惊而寤，耳际犹若闻殿上有垢谇声，篝灯视之，则神靴邋遢，果如神言。晨钟甫动，即趋叩端木之门，问曰：“公昨夕曾挤一人堕水，有之乎？”曰：“是诚有之，岂上刹寓公遣汝来责偿耶？”曰：“非人，乃大帝也。”缕告梦中所见。挈僧趋庙探视，果然，乃惊骇，急购新靴，为大帝更新，焚香叩祷，歉仄悚惶。</p>
<p>　　后诚无恙，然每与门下客谭宴，辄述此事，助谈锋，以富炫奇。其客有江姓者艳羡之，且自入翁门，已侵蚀渐饱私橐，潜以陶朱自期，亦时行村落，冀有所遇。</p>
<p>　　一日，夕照堕崦嵫，新月甫上，江犹陇畔行，其岸为狭道，道左为极大深塘，道右为极凹沟渠，蒲苇丛茂。适欲如厕，而臌胀殊甚，即循坡下草中私焉。忽闻远远有呵导声，心讶此际何能有官长？潜视之，呵声渐近，前驱二人长二尺馀，后有官人绣花红袍，圆翅乌纱帽，坐显轿，两小人舁之行。官人拈须微笑，顾盼自雄。江审其为鬼，大可效颦，自下狂呼，突起颠仆，官人大众全行堕入道左深塘，啾啾浮沉，哀呼救命，须臾，濡首且没顶矣。</p>
<p>　　江痴顾多时，惧而潜返，缄口不言，即妻子前亦从未泄漏。然由是每晚通村闻妇人哀哭声，且泣且诉曰：“槁砧命薄，甫差竣，得大帝欢心，铨授社公，乃正履新，竟遭水厄耶！郎为社公死，侬不得为社母生，茕茕孤孀，恨不殉藳砧也。”又闻数人若公役持徽缠，沿村侦捕状，且行且语曰：“冤哉！若社役有一人活，尚可知正犯，茫茫海捕，从何处寻耶？”夜夜如是，滔滔不绝者月馀始寂。</p>
<p>　　村人素敬畏大帝，虽知有异，而不敢言，恐其株连也。时里有阮秀才字咸叔者，馆端木家训子，平生读关闽濂洛之书，矩步方行，不信诡谲，每闻翁言及其事，辄白眼争，挑灯作续无鬼论，雒诵声琅琅。琯律载更，倏又三载，端木偶与先生晚眺话桑麻，江亦趋跄陪侍其侧，翁偶忆前事，不觉笑出于口曰：“此即当日不才挤神落水处也。”阮大怒曰：“翁休矣，若再哓哓，仆宁作闭户先生，不愿听齐东野语。即如大帝名载野史，亦复学穷二酉，力迈五丁，化豕开山，感鹊堕鼓，始得成神，几与夏禹熊力开轘辕二千馀里同一神迹。翁区区田畯，不过铜臭薰天，但傲措大，岂尚欲傲神祇耶？”江闻之，急趋进曰：“先生可谓少所见，而多所怪矣。翁固从不虚言，即如仆亦曾亲于东陌见神见鬼来。”遂缕述官人含笑拈髭状，两鬼喝道状，被颠入水唧唧求援状。翁方解颐，阮方气结，忽路旁草内有声大呼曰：“咄，三年前淹毙社公，乃尔所为耶！我辈累敲扑久矣，且同去吃官司。”翁与阮只闻其声，而不见其形，视江突变色，目瞪口流沫矣。扶归，则手足拘挛，呼号终夜死。</p>
<p>　　懊侬氏曰：阮秀才续乃祖无鬼之论，逮至报应昭昭，始哑然而退，固孰甚哉！至污靴者偿靴，毙命者抵命，本无区别。惟大帝之责富儿也，语婉且平，社公之追食客也，律严而迫，吾愿世之乡里小儿，不自树立、依人为命者，切不可妄自效颦，为阮秀才所笑耳。噫，可惧哉！</p>
<hr>

<p><center><font color="teal" size="+1">11 ‧ 稽查天下五岳四渎香火使</font></center></p>

<p>　　明季江西陆主政昉，字秋坪，妻秦氏，字希玉，因服官水曹，赁某胡同宅居之。公懒于夤缘，冷宦匏悬，京华萍寄，赖公擅画、夫人工绣，博饔飧焉。时公年四十，夫人三十，尚无子，遂好佛，禅榻鬓丝，居然道伴，每晚讽诵法华，对坐蒲团谭妙谛。</p>
<p>　　忽一白发叟掀帘入，衣冠甚都，随一垂髫女，年约十六七，风致嫣然，掩口微笑，憨态可掬。惊问何来？叟不答，惟向上拜，公与夫人均答拜。拜已，命女叩谒如见父母礼。夫人曳之起，即依依肘下，秋波莹莹，如旧相识。翁告坐，女即傍夫人坐。乃拱手敬白曰：“仆通天狐也，秋槎骆姓，有所托，遍瞩人寰，无诚笃如贤伉俪者，幸勿以非类见疑。”公惊骇，察其古貌古心，必有道者，亦不深惧。遂呼童剪灯煮茗，遣婢掬果啖女，然后问所托。曰：“下界末劫，鬼狐横肆，多有凭依木石，妄托神祇，蛊惑愚昧，冀攫香火。此上帝所最痛恶，以仆尚梗直，故降救授为稽查天下五岳四渎香火使者，赐斩妖剑、照鬼镜，准许便宜行事。天符勒限起程，迟则获谴，仆山荆已逝，遗一小妮子，甚为赘疣，此女是也。此去五年始差旋，云路宾士，携一弱息，良非便也，意托膝下，俟仆回，亲谢祇领，伏乞金诺。”公唯唯曰：“托妻寄子，古原有之。惟翁既仙人，必有洞府，何难为女公子谋一椽，而乃委托凡人乎？”曰：“大凡上智者上达易，下达亦易。道家最怕欲字，一堕欲海，百劫莫回。仆幼不肖，偶失足，虽修千馀年龙虎龟蛇，认定道路，水火调匀，仍是地行仙，不克莅九重金阙。此女最慧，上智也。若独居，恐蹈蒋家小妹覆辙，仆方冀若守真元，后与麻姑藐姑射等共事，或可携提老父。”公曰：“敬闻命矣，女公子颖慧绝伦，愚夫妇又庸拙，倘有疏虞，奈何？”曰：“不难。”袖出一玉界尺，上镌古篆文曰：“龙可鞭，凤可笞，戒佻挞，警憨痴，功成返瑶池，功败堕泥犁，宜凛之”曰：“敬存尊处，此女名惨翠儿，请视同康成婢，供职役，一刻不面，即拍玉呼惨翠儿，始犯薄责，再犯痛责，自受羁勒也。”公以为难，意犹豫，而翁已告辞，顾女曰：“尔善事主人，吾去矣。”挽之，已杳。闻云际有鼓乐呵殿声，须臾寂然。</p>
<p>　　回顾女，已瀹茗添香，居然如愿。嘱近夫人榻畔寝，勿与两婢嘻，而婢与仆妇多爱之。女善解人意，见夫人绣，即索花样，学拈针。见公画，即代调颜色，摹粉本，均妙绝，青出于蓝。后渐爱之如女。女绘事女工日有进益，颇分劳，售之尤速。一夕偶不面，试拍玉呼之，女即喘奔伏地请死。问何畏之深？曰：“此鞭龙笞凤之宝，一拍则心痛，一击则减道十年。”夫人恐女窃藏之。女笑曰：“奴实不敢窃。倘窃，岂柜椟所能闭耶？”偶睹花径碎石，爱之，携回十余块极玲珑者，斧之零星，捣药和面，黏假山层峦叠𪩘，上瀑布，下流泉，植小树如松柏，细草如藤萝，浸于巨盎，置佛几上，作清供。</p>
<p>　　公睨之，岩角镌小字如蚁，文曰：“幻觉方归。”公惟爱其慧，俾留作玩好而已。偶闻灯爆，喜曰：“明日有恩诏至。”次早，即先起洁庭除、焚香蜡以俟。果有中贵策马持节，宣孔贵妃懿旨，诏夫人。夫人朝服珠翠环佩，方登车，女乞随行。夫人以为狐，恐有变，不许。乃潜伏夫人衣袖内，小于拳，轻如絮。</p>
<p>　　到宫门，中贵止，即有嫔嫱引入，曲缭数处，达一殿，画栋珠帘。见贵妃衣淡黄袍，貌端丽，年约廿馀。夫人跪拜讫，以锦墩赐坐，并赐茶，味极香美。拜谢讫，妃袖出香囊示之曰：“闻出纤指，卿验之真耶？”视之，果女所作，迺婉奏曰：“臣妾椎鲁，粗学挑弄，竟不知上污天目，获罪多矣。”曰：“卿针神也，薛夜来不能专美于前，意屈卿住宫中年余，为宫人辈教授，好否？”夫人错愕，不知所对。女伏乳际，以手指心，心暴痛，颜色惨变，乃俯奏曰：“妾薄命，素有瘀疾，顷正就医，不能日侍慈颜，罪何可言。如赐绣务，乞赍至臣妾私第，当陆续上呈。”妃曰：“既有清恙，不好勉留。”即宣命护送回第。后二日，妃果来乞绣罗浮百蝶舞衣。女代成之，呈进。后忽睹佛香作篆，曰：“明日恩诏至，更美于前。”已而果然，盖妃睹绣衣甚喜，怜夫人病，赐与丰隆，又嘱妃父奏公政绩，升侍御，俸盈位显，遂不须十指谋生活矣。</p>
<p>　　一夕，公与夫人坐庭中看月，女睹星陨如雨，白毫贯银河，大诧曰：“红羊赤马，大劫将至，奈何？”公问之，不语。使夫人穷诘之，乃曰：“此定数也，吾父去四年馀，屈指亦当返。如父来，二老哀祈之，必能援。”阅两月，翁果盛服车马而至，侍从如云，登堂并请夫人，拜谢曰：“甫覆帝旨，即来谒。”寒暄已，致白玉莲房一枚，曰：“此玉海中产，杵而服之，可延年。”又书一卷丹篆锦函曰：“此得之大明洞天，皆不死诀也。”已而见女，嗅女面曰：“小妮子曾诣宫闱否？”女笑应之。曰：“险煞哉，幸宫门神将与乃父有素，不然领断矣。”言毕，向公夫妇伏拜曰：“贤伉俪信人也，敢不泥谢。”</p>
<p>　　公亦以情告，拜求拯济。曰：“小妮子饶舌。”睹盆山，睨久之，笑曰：“妮子亦大有情，五年豢养，原当厚报，然需五日后方报命。”索玉界方，靳不与。翁即笑而兴辞。五日后，果又来贺曰：“得之矣。”袖出黄金百两与公，曰：“请易白金，以百金予房主人，以佣值偿仆与媪。凡日用所需，如布帛菽菜油盐等，约十年计者，速购而储于室。事竣，告吾女可尔。”公谨受教，布席留餐饮，啖嚼甚豪，遂又辞去。问何之？曰：“大忙，大忙。”公即如翁言，房主得巨金，仆媪受佣值，皆不知何故。届期，女皇皇大经营，月甫上，即请公与夫人安寝，听鼾息，始代下帷，嘱两婢睡，抱夫人所爱狸奴卧婢侧，伏以衣。视鸡栖树，犬系柱，所储一一加封志，佛前剔灯焰，掺香屑，然后出酒肴啖仆媪，嘱痛饮酣卧。先是，女喜晨眠，刻独早起，比公与夫人醒，女已华妆捧盘匜供盥栉。</p>
<p>　　公出拜佛讽经，夫人视两婢犹浓睡，女从容进茶汤。公更衣欲出造谒，呼仆驾车，不应。自往呼之，甫下阶，视屋“丛山突起矗霄汉，山花五色堕檐际，宿鸟倦伏犹未醒。”呼夫人共视，同诧绝。携手出厅事，视仆与媪并袱被亦无，惟空屋耳。出门外，则泉声涓细，老树参差，石梁长数丈通山下，怪石嶕峣，杳无人迹，远望大海接天，旭日如盖，回视两婢如痴，鸡犬狸奴、什物所储，均在，壁上画帧亦无恙，幽邃之景与盆山形势无二。欲寻女询之，杳矣。</p>
<p>　　居十馀日，始有樵人过桥下，呼与语，知为幻觉方归岛。隔大海南望，黑影如线，登莱界也。倏有野客数辈，黄冠野服来访，诧曰：“君满面宦容，何有此神通？”公以狐叟致此对。曰：“此骆秋槎先生也，何曾是狐？渠得道已久，游戏人间，诡托于狐耳。”出所授书示之，曰：“此琅环至宝秘笈也。”各乞录一通而去，并授以修炼之法，曰：“君屋后有大岭，岭后一圃中，产奈枣如樱桃大者，采杂菽粟服之，久即辟谷，否则十年后安有世俗粮耶？”</p>
<p>　　公遂与夫人照书修持，貌均如三十岁人，两婢亦长如十六七岁。至我朝雍正三年，有海客遇飓风，巨浪如山，掀簸海舶，风黑若瞑，舟人仓猝号泣。忽见一神人，星冠鹤氅，立云际，执玉界尺挥之，风顿息。引至一岛，始就泊，众拜谢之。神问曰：“顷何朝代？”众具以对。神曰：“圣人在位，苍生有福。”众拜求姓名。曰：“吾明代陆主政也。”言毕飞去。</p>
<p>　　众登岛览胜，见屋宇厨灶，井臼宛然，皆化为石，屋后石壁镌字，自叙踪迹如此。后有好事者附海舶再访之，则如船近三山，仙风引去，可望不可即矣。</p>
<p>　　懊侬氏曰：祸患之来，满身桎缚，即寥空之翔，渊溪之跃，且羡之，况明明为拔宅飞仙耶？陆主政然诺不欺，遂得脱身天外，“信”之一字，可忽乎哉？噫，范张之风，于斯再见；伯阳之后，更有替人。</p>
<hr>

<p><center><font color="teal" size="+1">12 ‧ 妾薄命</font></center></p>

<p>　　《妾薄命》，乃乐府题，颖上秦司马珍，为秦淮名妓王楚楚者赋也。楚楚本名家女，家式微，为匪人诱卖入勾阑。貌妩媚端丽，有闺秀气，且工诗善画，有林下风，声价颇高，名冠北里。久之，假母死，益自重。所居湾腰柳畔，水榭珠帘，焚香煮茗，游船经楼下过，听楚楚吟哦声，棹为之停，歌为之遏。三河明经傅君，名莘，字秋野，藻词华赡，裙屐年少。秋试赴白门，闻楚楚香名，欲访，素自怜阮槖，不敢往。同寓白君名茯，饶于资，适以遗才烦傅捉刀，思有以媚之，即怂恿傅往，曰：“缠头锦，吾代子谋。”傅欣然偕往。画舫到门，而楚楚方著藕丝衫，梳堕马髻，倚槛拈毫，作水榭词，苦未就。傅入，视笺上起句云：</p>
<p>　　东风揉碎小垂杨，影落红桥水尚香。</p>
<p>　　傅即代为续成，曰：</p>
<p>　　底事弯腰常不起，让开明镜照红妆。</p>
<p>　　楚阅之大喜，絮絮问乡贯。白固识女者，代答之，且道傅向慕恳切。楚惊询曰：“台城西畔方氏三姑姑，号秋鹄词人，亦女学士，顷因嫠而归甯，居园中，妾常觐慈晖、聆吟韵，是郎何人？”曰：“仆之从母也。”楚楚遂裣衽拜曰：“慕公子雅望久矣，得睹芝颜，快慰饥渴。”言已，嘤咛一声，临流开筵，品味鲜新，咄嗟立办。更命雏娃度曲，自抽玉箫倚和。</p>
<p>　　傅于此时，心荡神迷，不知此身在人间天上矣。夜阑始别，更订后期。明日往，更示殷勤，出手著金粉留香稿，嘱傅代酌，稍稍成就之，便泠泠如弦上音。楚益喜，暗嘱曰：“公子明夕视水榭悬连环漏纱灯，当舍白独来，妾有隐曲奉陈。”次夕，瞰灯果独往，遂与定情。月余榜发，白售而傅竟落，惭汗不面。楚楚诣寓所，慰之曰：“以公子才华，准步青云，其所以暂羁鹏翮者，未尝非老天玉成其伟器耳，何须啾唧，还宜珍重吟躬，砥砺素业。妾自信相人不谬，惟公子鉴之。”平头进缕金箱一事，启之，内皆端溪、珊管、龙宾之属，自画纨箑数种，自绣扇囊鱼袋各一，更朱提二百两。曰：“以此略助膏火，且表恋忱，郎其哂纳。”傅见之，破涕为笑，曰：“须眉男子，何智出裙钗下耶？若再阘茸，有如江水。”遂复开筵，畅饮达旦。榜人催行，傅话别，有句云：</p>
<p>　　从今灯火蓬门底，每忆卿卿不敢眠。</p>
<p>　　楚和句有：</p>
<p>　　梦魂岂为长江隔，夜夜来听郎读书。</p>
<p>　　洒泪判袂。闻者艳之。白高捷后，童仆车马，趾高气扬，偕同岁生宴于楚楚家，欲纳妾，意颇注。楚涕泣辞，乃轩渠曰：“若阅人多，何爱彼腐白蜡？渠满身寒骨，将随之瞰糠秕耶？”时颖上秦君名珍者，亦落第，艰于资斧，不能归，重阳节犹衣一领含风葛，与白有旧，知游所，来访，泣求资助，语婉而哀。白不答，惟炫谈己文云：“起落数处，典贵华丽的真元度，乃仅置三十名外，虽中，犹屈。糊眼主司，真不了汉。”言已，长吟而曼歌之。秦面赭，勉加赞誉。久之，再道来意。白嗫嚅曰：“同在客中，爱莫能助，奈何？”庖人进鱼羹，白与客举筋啖嚼，亦绝不问故人馁否。</p>
<p>　　楚楚不平曰：“君何太无香火情，桑梓同学人，非浪打秋风者。”白大噱曰：“不图小妮子专爱穷措大，大奇。”言毕，倚案假寐，微吟“我醉欲眠”句。秦羞愤拂袖去。将逾闼，一雏婢呼曰：“秦官人止步。”引至一小阁中，极幽僻，曰：“此娘子觅句处，盍小憩，渠即来。”顷捧肴酒至，餐已进苦茗，饮已进茧袄絮袍等件，请更敝者。愧却之，曰：“沈郎腰瘦一把矣，尚禁得西风搜刮耶？”卒劝而更之。起视帘外，新月挂树，饮者亦画舫笙歌轰笑去。见楚楚淡妆含笑来，遽曰：“为俗客缠扰，几冷淡高人，罪甚，罪甚！”茗话清谭，殷殷问讯。秦自云：“家本赤贫，归亦无益，然终不欲弃骸骨于异域。”问：“知心有几？”曰：“京都有友官枢曹，最契合，往投既得瞰饭，且可下北闱。然迢迢十八站，能乞食去耶？”楚曰：“妾已办矣。”袖出朱提二百持赠曰：“君贵人也，此秽墟不敢屈留，乞早登程，鸿飞有日。”即命平头笼烛送归寓所。次年，傅丧偶，意兴萧然。</p>
<p>　　适是秋有恩科，楚楚飞函邀之往，留住水榭。凡起居餐眠以及矮屋所需，无不位置贴妥，更代谋关节，遂捷。一切费用喜金，皆出之楚楚。乃置酒为贺，极水陆之盛。酒阑，纵体入怀曰：“妾流落风尘，终非好结果。然所以不即嫁者，因怕作小星，否则往来岂少金龟婿？郎贵矣，又谋弦续，妾陋，颇能操井臼，且年来箧中尚富有，断不致室对芙蓉而家徒壁立者。”傅曰：“小生不才，赖卿始有今日，敢不如命？但须礼闱一战，无论成败，当践约。”楚楚颦蹙曰：“恐南宫捷后，蔡中郎为牛家夫婿矣，尚寻故剑乎？”傅誓以天日，遂喜。翌晚，肩舆同诣三姑申贺，姑亦极赞其成。</p>
<p>　　归而饯于桃叶渡，笙管嗷嘈，互赓迭唱，岸上观者目为神仙眷属。酒阑，楚楚举卮劝饮，拨弦作歌。歌曰：</p>
<p>　　桃叶渡，瑟瑟生菰蒲。秋风起，水萦纡。郎买棹，妾闭庐。妾身飘泊如萍梗，浪打风欺郎不忍。</p>
<p>　　江天高，山月冷，中有婵娟望郎影。郎行去似风中蓬，妾身化作山头石。郎若封侯不肯归，丹枫林下呜呜泣。</p>
<p>　　歌已，声泪俱下。傅抱持劝慰曰：“仆方与卿共富贵，何歌之恸也？”遂别。明年，傅果成进士。泥金到门，傅所识诸名士咸载酒贺，或呼为嫂，或呼为夫人县君。楚楚盛治壶觞，裣衽拜曰：“妾有一言，敢陈清听。妾陋质，得秋野怜，许侍巾栉，若再于舞裙歌扇下讨生活，何以对秋野？请自今以往，闭枇杷白板门。今日之聚，即与诸君子别耳。”众闻之，争赞其贤淑知大体。次晚往贺三姑，伏拜曰：“婢子与大郎有成约，姑所知也，倘中变，惟有一死。”三姑曰：“吾侄非薄幸郎，何过虑？且有老身证，量不至作李十郎。”援例，凡歌妓诣内堂无坐者，至是，命坐留膳。略辞谢，曰：“转瞬即吾家新妇，何必辞。”立取金玉两凤头钗赠之曰：“以此当玉台。”楚楚喜极而悲，谢而受之。归则闭门却扫，私幸五花诰、七香车不日可到门矣。</p>
<p>　　孰意人情乖变，事出非常，外间纷议傅散馆授豫省太守，询籍祭扫，已与大姓论婚。始不信，继更确，愤极，寄娇女阿巧于假姨，货宅醵资，求三姑手书，将往三河面诘傅，买舟，携一婢一平头北下。抵扬州病，舍舟登陆，先遣平头往探，己则寓逆旅服药饵。平头回云：“傅已双双赴任矣。”楚楚闻之，瞪目直视，咯血盈唾盂，哭无声。旋苏，欲扶病往追。平头曰：“陆行千馀里，岂弱女子所能追及耶？”夜静，平头盗银箧遁，钗钏首饰一空，闻之病更剧。檐月转三更，灯一点如豆，遂自缢于后院马槽上。</p>
<p>　　时有贵官自京都来，以进士授河工司马，日于市上购烂铜碎玉、奇珍异玩。将过江，报楚楚德。伊何人？秦君珍也。忽闻后院喧闹，云：“有女子缢马厩中。”奔睨之，知为楚楚，急扶救，已香魂一缕散矣。询雏婢，犹旧识，始悉颠末，失声大恸曰：“正图报恩，何意失之交臂？楚楚死，仆之过也。”装以绣衣，殓以文梓，葬以吉壤，荐以高僧。其易箦也，抱尸哭，以头触槥具哭；其送就窀穸也，衰麻执杖前趋哭；其讽经追荐也，朝暮上香哭，供茶供饭亦哭。</p>
<p>　　事竣，费千金收雏婢为妾，以楚楚所携书画玩具，亲送于阿巧。又为择富家子，嫁之若己女，奁资丰富，约又费千金。履任过扬州，重加封植，环莳梅花，手题墓碑曰：“巾帼知己薄命女子秦淮王楚楚之墓。”绘感旧图，作《妾薄命》诗，一时题者和者甚夥。同人闻其事，咸怒发切齿詈傅。秦曰：“此仆因循之过也，于傅君何尤？”</p>
<p>　　懊侬氏曰：人人读《紫钗记》，辄痛哭霍小玉，今楚之情尤厚于玉也，楚之死尤惨于玉也。千余金之持赠，不得五花诰，仅换得马厩上三尺罗耳。秦司马若为黄衫，那得不手刃此伧。然馀则犹有说：凡望之奢者酬转薄，与之厚者仇转深，风流俊达如康状元，尚倚剑著中山狼事，岂仅露水司中几个薄命妾哉？愿人当鼓吹开场、绮罗满座时，急须冷下心来想想。</p>
<hr>

<p><center><font color="teal" size="+1">End</font></center></p>

<hr>
    </div>

    
    
    

    <footer class="post-footer">
          <div class="post-tags">
              <a href="/tags/%E5%A4%9C%E9%9B%A8%E7%A7%8B%E7%81%AF%E5%BD%95/" rel="tag"># 夜雨秋灯录</a>
          </div>

        

          <div class="post-nav">
            <div class="post-nav-item">
                <a href="/%E5%8F%A4%E4%BB%A3%E5%B0%8F%E8%AF%B4/%E5%A4%9C%E9%9B%A8%E7%A7%8B%E7%81%AF%E5%BD%95/%E5%A4%9C%E9%9B%A8%E7%A7%8B%E7%81%AF%E5%BD%95_05/" rel="prev" title="夜雨秋灯录 - 卷五">
                  <i class="fa fa-chevron-left"></i> 夜雨秋灯录 - 卷五
                </a>
            </div>
            <div class="post-nav-item">
                <a href="/%E5%8F%A4%E4%BB%A3%E5%B0%8F%E8%AF%B4/%E5%A4%9C%E9%9B%A8%E7%A7%8B%E7%81%AF%E5%BD%95/%E5%A4%9C%E9%9B%A8%E7%A7%8B%E7%81%AF%E5%BD%95_07/" rel="next" title="夜雨秋灯录 - 卷七">
                  夜雨秋灯录 - 卷七 <i class="fa fa-chevron-right"></i>
                </a>
            </div>
          </div>
    </footer>
  </article>
</div>






</div>
  </main>

  <footer class="footer">
    <div class="footer-inner">


<div class="copyright">
  &copy; 
  <span itemprop="copyrightYear">2024</span>
  <span class="with-love">
    <i class="fa fa-heart"></i>
  </span>
  <span class="author" itemprop="copyrightHolder">得月庵主人</span>
</div>

    </div>
  </footer>

  
  <div class="back-to-top" role="button" aria-label="返回顶部">
    <i class="fa fa-arrow-up fa-lg"></i>
    <span>0%</span>
  </div>

<noscript>
  <div class="noscript-warning">Theme NexT works best with JavaScript enabled</div>
</noscript>


  
  <script src="https://cdnjs.cloudflare.com/ajax/libs/animejs/3.2.1/anime.min.js" integrity="sha256-XL2inqUJaslATFnHdJOi9GfQ60on8Wx1C2H8DYiN1xY=" crossorigin="anonymous"></script>
<script src="/js/comments.js"></script><script src="/js/utils.js"></script><script src="/js/motion.js"></script><script src="/js/next-boot.js"></script>

  <script src="https://cdnjs.cloudflare.com/ajax/libs/hexo-generator-searchdb/1.4.1/search.js" integrity="sha256-1kfA5uHPf65M5cphT2dvymhkuyHPQp5A53EGZOnOLmc=" crossorigin="anonymous"></script>
<script src="/js/third-party/search/local-search.js"></script>





  





</body>
</html>
