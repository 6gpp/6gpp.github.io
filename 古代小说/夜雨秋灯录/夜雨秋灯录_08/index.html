<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width">
<meta name="theme-color" content="#222"><meta name="generator" content="Hexo 6.0.0">

  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">



<link rel="stylesheet" href="https://cdnjs.cloudflare.com/ajax/libs/font-awesome/6.2.1/css/all.min.css" integrity="sha256-Z1K5uhUaJXA7Ll0XrZ/0JhX4lAtZFpT6jkKrEDT0drU=" crossorigin="anonymous">
  <link rel="stylesheet" href="https://cdnjs.cloudflare.com/ajax/libs/animate.css/3.1.1/animate.min.css" integrity="sha256-PR7ttpcvz8qrF57fur/yAx1qXMFJeJFiA6pSzWi0OIE=" crossorigin="anonymous">

<script class="next-config" data-name="main" type="application/json">{"hostname":"6gpp.github.io","root":"/","images":"/images","scheme":"Gemini","darkmode":false,"version":"8.14.0","exturl":false,"sidebar":{"position":"left","display":"post","padding":18,"offset":12},"copycode":{"enable":true,"style":null},"bookmark":{"enable":false,"color":"#222","save":"auto"},"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"stickytabs":false,"motion":{"enable":true,"async":false,"transition":{"menu_item":"fadeInDown","post_block":"fadeIn","post_header":"fadeInDown","post_body":"fadeInDown","coll_header":"fadeInLeft","sidebar":"fadeInUp"}},"prism":false,"i18n":{"placeholder":"搜索...","empty":"没有找到任何搜索结果：${query}","hits_time":"找到 ${hits} 个搜索结果（用时 ${time} 毫秒）","hits":"找到 ${hits} 个搜索结果"},"path":"/search.xml","localsearch":{"enable":true,"trigger":"auto","top_n_per_article":1,"unescape":false,"preload":false}}</script><script src="/js/config.js"></script>

    <meta name="description" content="01 ‧ 刑房吏  　　扬州秦封翁，名愚，字不愚。为甘泉刑房吏。公门中称老斲轮，而性最柔善廉介，不妄取乡愚财，年五十，犹空囊无一钱。娶妻某氏，亦慈祥婉淑，年与同，无子嗣。所居漱隘近市，外仅小客座，环树案犊架，寥寥几案，供小吏缮册而已缄印。后生计益拙，时届除夕，顾瓮无米，灶无烟。夫人暗拔头上钗付质库，稍经营岁朝所需者。翁不知也，攒眉整额坐厅事，颇以贫为虑，空拳怒搏，无术送穷。忽闻剥啄声，启扉">
<meta property="og:type" content="article">
<meta property="og:title" content="夜雨秋灯录 - 卷八">
<meta property="og:url" content="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E5%A4%9C%E9%9B%A8%E7%A7%8B%E7%81%AF%E5%BD%95/%E5%A4%9C%E9%9B%A8%E7%A7%8B%E7%81%AF%E5%BD%95_08/index.html">
<meta property="og:site_name" content="得月庵">
<meta property="og:description" content="01 ‧ 刑房吏  　　扬州秦封翁，名愚，字不愚。为甘泉刑房吏。公门中称老斲轮，而性最柔善廉介，不妄取乡愚财，年五十，犹空囊无一钱。娶妻某氏，亦慈祥婉淑，年与同，无子嗣。所居漱隘近市，外仅小客座，环树案犊架，寥寥几案，供小吏缮册而已缄印。后生计益拙，时届除夕，顾瓮无米，灶无烟。夫人暗拔头上钗付质库，稍经营岁朝所需者。翁不知也，攒眉整额坐厅事，颇以贫为虑，空拳怒搏，无术送穷。忽闻剥啄声，启扉">
<meta property="og:locale" content="zh_CN">
<meta property="article:published_time" content="2000-10-28T16:00:00.000Z">
<meta property="article:modified_time" content="2024-05-02T22:38:21.712Z">
<meta property="article:author" content="得月庵主人">
<meta property="article:tag" content="夜雨秋灯录">
<meta name="twitter:card" content="summary">


<link rel="canonical" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E5%A4%9C%E9%9B%A8%E7%A7%8B%E7%81%AF%E5%BD%95/%E5%A4%9C%E9%9B%A8%E7%A7%8B%E7%81%AF%E5%BD%95_08/">



<script class="next-config" data-name="page" type="application/json">{"sidebar":"","isHome":false,"isPost":true,"lang":"zh-CN","comments":true,"permalink":"https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E5%A4%9C%E9%9B%A8%E7%A7%8B%E7%81%AF%E5%BD%95/%E5%A4%9C%E9%9B%A8%E7%A7%8B%E7%81%AF%E5%BD%95_08/","path":"古代小说/夜雨秋灯录/夜雨秋灯录_08/","title":"夜雨秋灯录 - 卷八"}</script>

<script class="next-config" data-name="calendar" type="application/json">""</script>
<title>夜雨秋灯录 - 卷八 | 得月庵</title>
  






  <script async defer data-website-id="" src=""></script>

  <script defer data-domain="" src=""></script>

  <noscript>
    <link rel="stylesheet" href="/css/noscript.css">
  </noscript>
</head>

<body itemscope itemtype="http://schema.org/WebPage" class="use-motion">
  <div class="headband"></div>

  <main class="main">
    <div class="column">
      <header class="header" itemscope itemtype="http://schema.org/WPHeader"><div class="site-brand-container">
  <div class="site-nav-toggle">
    <div class="toggle" aria-label="切换导航栏" role="button">
        <span class="toggle-line"></span>
        <span class="toggle-line"></span>
        <span class="toggle-line"></span>
    </div>
  </div>

  <div class="site-meta">

    <a href="/" class="brand" rel="start">
      <i class="logo-line"></i>
      <p class="site-title">得月庵</p>
      <i class="logo-line"></i>
    </a>
      <p class="site-subtitle" itemprop="description">万卷古今消永日，一窗昏晓送流年</p>
  </div>

  <div class="site-nav-right">
    <div class="toggle popup-trigger" aria-label="搜索" role="button">
        <i class="fa fa-search fa-fw fa-lg"></i>
    </div>
  </div>
</div>



<nav class="site-nav">
  <ul class="main-menu menu"><li class="menu-item menu-item-home"><a href="/" rel="section"><i class="fa fa-home fa-fw"></i>首页</a></li><li class="menu-item menu-item-sitemap"><a href="/links/map.html" rel="section"><i class="fa fa-sitemap fa-fw"></i>阅历</a></li><li class="menu-item menu-item-tags"><a href="/tags/" rel="section"><i class="fa fa-tags fa-fw"></i>标签</a></li><li class="menu-item menu-item-about"><a href="/about/" rel="section"><i class="fa fa-user fa-fw"></i>关于</a></li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup"><div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" maxlength="80"
           placeholder="搜索..." spellcheck="false"
           type="search" class="search-input">
  </div>
  <span class="popup-btn-close" role="button">
    <i class="fa fa-times-circle"></i>
  </span>
</div>
<div class="search-result-container no-result">
  <div class="search-result-icon">
    <i class="fa fa-spinner fa-pulse fa-5x"></i>
  </div>
</div>

    </div>
  </div>

</header>
        
  
  <aside class="sidebar">

    <div class="sidebar-inner sidebar-overview-active">
      <ul class="sidebar-nav">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <div class="sidebar-panel-container">
        <!--noindex-->
        <div class="post-toc-wrap sidebar-panel">
        </div>
        <!--/noindex-->

        <div class="site-overview-wrap sidebar-panel">
          <div class="site-author animated" itemprop="author" itemscope itemtype="http://schema.org/Person">
    <img class="site-author-image" itemprop="image" alt="得月庵主人"
      src="/images/avatar.jpg">
  <p class="site-author-name" itemprop="name">得月庵主人</p>
  <div class="site-description" itemprop="description">所有在读书中度过的日子都是美好的</div>
</div>
<div class="site-state-wrap animated">
  <nav class="site-state">
      <div class="site-state-item site-state-posts">
        <a href="/archives/">
          <span class="site-state-item-count">1234</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
          <a href="/categories/">
        <span class="site-state-item-count">8</span>
        <span class="site-state-item-name">分类</span></a>
      </div>
      <div class="site-state-item site-state-tags">
          <a href="/tags/">
        <span class="site-state-item-count">56</span>
        <span class="site-state-item-name">标签</span></a>
      </div>
  </nav>
</div>

        </div>
      </div>
    </div>

    
  </aside>


    </div>

    <div class="main-inner post posts-expand">


  


<div class="post-block">
  
  

  <article itemscope itemtype="http://schema.org/Article" class="post-content" lang="zh-CN">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E5%A4%9C%E9%9B%A8%E7%A7%8B%E7%81%AF%E5%BD%95/%E5%A4%9C%E9%9B%A8%E7%A7%8B%E7%81%AF%E5%BD%95_08/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="夜雨秋灯录 - 卷八 | 得月庵">
      <meta itemprop="description" content="">
    </span>
      <header class="post-header">
        <h1 class="post-title" itemprop="name headline">
          夜雨秋灯录 - 卷八
        </h1>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-10-29 00:00:00" itemprop="dateCreated datePublished" datetime="2000-10-29T00:00:00+08:00">2000-10-29</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
        <span id="more"></span>

<hr>

<p><center><font color="teal" size="+1">01 ‧ 刑房吏</font></center></p>

<p>　　扬州秦封翁，名愚，字不愚。为甘泉刑房吏。公门中称老斲轮，而性最柔善廉介，不妄取乡愚财，年五十，犹空囊无一钱。娶妻某氏，亦慈祥婉淑，年与同，无子嗣。所居漱隘近市，外仅小客座，环树案犊架，寥寥几案，供小吏缮册而已缄印。后生计益拙，时届除夕，顾瓮无米，灶无烟。夫人暗拔头上钗付质库，稍经营岁朝所需者。翁不知也，攒眉整额坐厅事，颇以贫为虑，空拳怒搏，无术送穷。忽闻剥啄声，启扉，一客贸贸然入，后随小僮，肩负布囊，累累甚重。素未谋面，心异之。客揖而后坐，遽问曰：“公秦翁乎？”曰：“然。”转询姓氏乡贯，客约略对。坐少时，翁蓦忆客之面目衣冠，似曾与茶社中迭见之，而未一晤语，计来扬已年馀矣。遂问客远来何见教，客曰：“翁掌刑科，闻有某年某事某卷宗，当储于灜第，有之乎？”翁袖出小折，阅移时，曰：“有。”客曰：“能赐一观乎？”曰：“检而后得，须破半日闲。”客曰：“素知翁长者，礼绝苞苴，然岁暮亦当需孔方，请以此卷见赐，愿奉千金为长者寿。”倾囊出朱提，堆案头粲粲如雪。曰：“此五百两，其半请俟检出，当携奉祇领。”翁曰：“诺。”客揖与约，谆切至再，携僮去。翁掩关对银，心计曰：“是何要案，值得如许？”启𫔎照册目检出，移几就檐晷阅之。盖国初时扬人某某，曾为吴三桂胁从；吴灭，其子孙逃至皖，变姓名；国家诛吴党，当道者劄甘泉令访其子孙，已切结报无后。仍有种种，均于其子孙大不便。翁阅至此，恍然曰：“此讼徒也，必与其子孙有深隙，意购此卷去，族灭一门，不堪设想。欲得巨金度岁，则必坏阴隲，欲得阴隲无亏，则必反其金。”意不决，置卷于几，往来厅事，甚踌躇。夫人出，见金与册，呼翁询颠末。不答。又视其蹀躞倘恍，遽揽其祛而婉导曰：“夫子何必尔，贫常事也。钱多则起居动静从扩；钱少则日用礼仪从简。况年年今日不过如是，乌言‘得过且过’，夫子不闻乎？”翁曰：“钱不难致，几上非耶！顾取之不易耳。”言已，掷册付夫人阅。己复往来小步，目视地，更犹豫。夫人本闺秀，览毕，惊曰：“此何物事，奈何以铜臭丧人？是阿堵必卷值无疑矣。夫子不决，妾为决之。”</p>
<p>　　即取香炉馀烬，拉杂摧烧，灰飞焰起。翁视之，拍掌喜曰：“妙哉，吾心至此始定。顾堂堂须眉，不及巾帼之决断，何哉？”相与欢喜赞叹。少顷，客又资五百金来索翁卷，翁诡作懊恼状，曰：“仆命薄，不能享千金，遍搜觅无迹，想久为鼠子啮去矣。”客见几上灰，大愕曰：“休矣！仆仆邗江，仅落得饱看二分明月耳。”携前金懊丧去。翁掩扉诣内，视折脚挡中已煮香酝，案头薄有肴果，神前小具香烛，始知夫人已暗为摒挡，大喜。夫人曰：“非妾不欲富，顾一对老夫妻，合之已百岁，尚欲此傥来者干神怒何为？”翁甚以为然。酬神毕，对酌就寝。翁梦中仿佛见一金甲神峨冠吉莫靴，彩云缕缕，侍从甚都。手捧金元宝，大如斗，曰：“上帝鉴汝廉，以天储正晌与尔，从此敌邓尉、石家矣。”翁笑曰：“非仆愿也。”神大诧曰：“个男子癫耶？坐视金穴铜山若敝屣，然则有范丹癖乎？”翁不语。侍从曰：“且去，不与若较，是真穷骨头。”神果去。少顷，又一朱衣神，白须浩浩，手捧冠带与翁曰：“上帝鉴汝善，以此与汝，可以为民牧，免作刀笔小吏。”翁曰：“非我愿也。”神曰：“若以尔不事呫哔耶？近今目不识丁，援例者亦能拾青紫，奚必毛锥子，始为敲门砖？”翁不语。神曰：“尔舍此机会，则盖棺时犹一识字农，后宁不悔乎？”神后一美人捧翟茀笑曰：“渠欲学严子陵高蹈，任他穷饿煞，去休。”神果去。少顷，听云中笙歌隐隐，香风四流，芝葆羽旄，垂如云锦，一羽衣美人，控麒麟至，随侍者如王子登、魏寒簧、许飞琼之流，怀中一甯馨儿，肤洁白如玉，冠金束发，颈上金葳蕤，眉目妍丽。美人未及语，翁见之，喜曰：“嘻！若得此小娇生，万事足矣。”美人笑曰：“天上仙人习静，怕听呱呱啼，且寄翁家，好否？”翁起攫入怀，爱不忍舍。美人策麟倏升紫霄。翁正愕胎，忽怀中儿大啼，心惊，顿晤，黄粱也。视晨光已动，左右邻舍已敬神鸣爆竹，不能寝，呼夫人告梦中事，甫述却冠带，夫人笑曰：“怀中儿几几爱煞老奴。”大骇，盖夫人同梦也。</p>
<p>　　扬俗，清晨忌言梦。顷正元旦，邻家仅隔一苇壁，闻夫妇言，唾骂之。不敢语。寒催腊去，春气融融，二月夫人信水复来，一索而得。是年翁觉遇事皆如愿，境亦渐亨，修葺所居宅。嘉平月，夫人果产子，嘤嘤堕地。视之，梦中英物也。遂名曰“梦玉。”翁喜曰：“不图老蚌能产明珠。”由是益修持。梦玉慧美善读，某太守见而爱之，招伴公子读。</p>
<p>　　十一龄即冠童子军，十九入词林，太守以女妻之。时太翁太母已古稀，均矍铄。翁犹充刑房吏，甘泉令延入，慰之曰：“公封翁矣，不必再为案牍劳形，请削其名。”翁稽首曰：“某非恋栈者，不过在公门中多一年，多积一点德遗子孙。”令曰：“翁之心已达九重天，毋过泥。”立命以己之蓝舆鼓乐送归第。</p>
<p>　　懊侬氏曰：君子佩玦，所以决疑也。古今来多少忠臣孝子一朝失足，千古怀羞者，皆临时狐疑，苦无决断耳。谚云：“公门好修行。”老斲轮岂不习闻？所奇者夫人之一炬也。柏子同焚，兰花入梦，报应之捷，如影随形，可喜亦复司惧。</p>
<hr>

<p><center><font color="teal" size="+1">02 ‧ 塑少陵像</font></center></p>

<p>　　桃源捕厅吕君云：四川制台某公，修葺百花洲草堂寺。其中向有泥身肖杜少陵像，貌理俗，且倾圯，公欲葺而新之，捐通省官员廉银醵万金。台榭廊房，顿更旧创。惟塐师肖少陵像落成后，成都太守某公请公拈香，公见之即怒曰：“此何足为子美先生像！益毁之更塑。”工云：“吾辈非读书人，至神佛鬼判，仅就前人所肖者依样画葫芦，犹觉仿佛，若欲得少陵真面目，吾恐刘銮复生，亦浑不似。”太守曰：“尔试更之。”十馀更，公见之均不能称其意。问当作何状？曰：“吾亦说不出，惟若所肖非富贵气，即尘俗气与枯瘠气，终不足为忠君爱国者写照也。益再更之。”塐师术穷，弃垩具却走。</p>
<p>　　太守遍招募，得十数人，皆川中肖像称巨擘者。肖之不成，停工年馀。忽有某先生来应募。问其人，则儒生久困场屋者，曾睹塐师抟沙为神像，羡之，以其法作睡嵇康，颇佳。由此考究精进，近为里人撚小像糊口。太守召入与语，大悦。谕肖己像，长五寸馀，红衣坐小楠木龛中，执麈尾披纱帻，作维摩居士状。太守呼家人详视，无不失笑，盖酷似也。翌晨送之草堂，某先生嘱人尽散，闭其门，趺坐两三日无声息，忽大叫跃起，三日毕其工。太守来详审，觉与前所肖者果不同，然终不知如制台意否。姑入告，制台问：“肖者何人？”曰：“乡里人耳。”制笑曰：“不知牛鬼蛇神作何恶状？”曰：“公试往阅可乎？”制台亲诣寺，甫至阶砌，一仰视，遽呼曰：“得之矣！”急趋入，伏地叩曰：“是真饭颗山头戴笠真容也！”召某先生入，则一龙钟老布衣。问何术之神？曰：“某亦不知少陵像若何，但由幼至壮且老，惟熟读浣花诗集，读野哭长搀诸句，往往掩卷深思，泪涔涔下，积思既深，又往往寤寐中见有白皙长须者立几案间。是像也，即梦中人耳。”</p>
<p>　　制台大人为文，勒石记其事，厚遗某，且与东官，不受。时于寮吏中荐撚小像。某由此大富，子孙读书成进士，己迭邀诰典称封君矣。</p>
<p>　　懊侬氏曰：浣花翁诗卷长留，岂精灵尚在天地间乎？积思既深，鬼神来告，精诚所结，声气相通。大之则圣人于羹墙见舜，弹琴见文王，梦寐见周公。小之即如某先生之塑少陵像是也。江南刘庄场关帝庙圣像，为天下第一。里之人召塑工肖周将军像，不克肖。一日，有渔翁，拳须赤足，斗笠短衣，两臂努筋露骨，风采不凡，来庙告工曰：“汝曷若依我样肖将军乎？”工异之，即照摹成，而渔翁忽不见。又山东衮州府息马地所奉圣像，闻为前明鲁王梦中所见者，盖帝护王驾到此。工之肖像也，事与刘庄大同小异。</p>
<hr>

<p><center><font color="teal" size="+1">03 ‧ 血炬照银</font></center></p>

<p>　　邹雒生云：咸丰十年，粤逆陷杭州，多藉世家第宅为伪王府。有一第极宏敞，前明宰相钱坤之故第也。子孙式微，第已数易主，惟正厅阁老匾屹然尚在。一贼居而恶之，毁额为薪，忽有小铜匣锵然随之堕，封𫔎甚固。启视，中备小帐簿一本，端楷书某房窖银若干两，某屋窖金若干两，距地若干尺，崇祯某年月日志。皆钱相国笔。贼目按簿掘之，得金百余万，凶焰益炽。</p>
<p>　　噫！钱相国为子孙百年计，虑其困穷，宅纵售而匾决不售。讵知二百年后为贼助晌乎？当崇祯朝烽烟四起，国帑空虚，不思以此献君上，而藏之遗子孙，忍视有甲申之变，则钱之为宰相者可知矣。因思贼扰吾皖之惨，尤胜于他郡，焚烧奸掠外，首重挖窖。虽千年古窖，子若孙不能知，居是宅者不能知，而贼能知之，余常不解其故。后有自贼中逋出者云：其法用人血染料豆喂马，久之则眼赤，见人咆哮思啮。用人血染藤苇作炬，燃以照屋，屋若有古窖，火即宛曲向地直钻，就钻处掘之，必得。盖人性好阿堵，故血炬灵妙若是。</p>
<p>　　吾谓钱阁老即不藏此簿于匾内，而朱提百万亦绝无能漏网者。噫嘻！窖藏者何其愚也！遗安遗危，一语能令守财虏猛省否？</p>
<p>　　懊侬氏曰：银从艮，钱从戈，杀人之物，生死以之，亦何其愚！</p>
<hr>

<p><center><font color="teal" size="+1">04 ‧ 玉蟾蜍</font></center></p>

<p>　　江南祁秀才名篪，其父官陕之甘泉令，携之署，司笔札。幼聘吴氏女，未娶也。偶游碧鸡观，遇道士，赠一玉蟾蜍，曰：“郎但佩之，除不祥，露则不灵。”受而赠以金，不顾，一笑去。明年，年十九，其父遣回籍迎娶，而后来因第宅空，以函与之，嘱就堂伯家暂栖迟。比回，堂伯某翁甚喜，伯母尤爱怜，留住且代经营婚务。某翁生子磐、胞侄鼗，均将冠未娶，塾中就傅读，晚即抱书回，亦乐与篪互言笑。</p>
<p>　　伯母以西厢供篪权下榻，遣脾纤纤伺左右。月余，届吉期，鼓乐蓝舆送新郎入就甥馆。而篪颇懒于去赘入吴宅，礼成甫三日，即潜回看伯母，日下舂始行。十日后径回，仍就西厢宿，遣之去，复来。询若何？泫然曰：“儿恋伯母，若婴儿恋乳哺耳。”月馀遣回陕，不应。其父书迭来催，伯父将怒叱，始怏怏携新妇去。临行，仆夫车马在道途，而篪犹对长者洒泪，即对仆妪亦凄惶。人不知何以故，反怜其孺慕真耳。去后更垆箑，纤纤独居，忽皤腹若孕。顾纤纤貌虽妍丽，从不与人苟言笑，且某翁御家严，独心赏纤纤端正，二老睹其状疑之，倩医者诊之，曰：“喜脉动，孕也。”翁大怒，疑询其子磐，挞责不承。复询侄鼗，笑曰：“阮咸曾盗姑家婢，陈平且盗嫂，此亦大不了事。若翁必疑儿，何不以婢子见赐。”翁曰：“如刁奴言，婢孕绝不干尔事。”穷洁磐，惟窘急呼冤，欲觅死，翁始罢。夫人悄问纤纤，亦不承，但云不知何以故。越月馀，竟产。举之，男也。翁欲弃委巷，夫人不忍，裹以襁褓，送之育婴堂与保母乳，暗施钱五十千，为儿衣食费。</p>
<p>　　翁问讯，即以弃对，且朂儿与家人勿泄，勿外扬。而纤纤由是为人所不齿，毁盛妆，操贱役，蓬头垢面，虽苦，无怨言。磐兄弟觌面，辄加毒詈。忽戚人乐生名白者，风雅士，偶自福建回，馆翁家，见纤纤若甚怜惜。私询磐，磐对以曾孕私儿，是下贱也。翌晨，婉致翁，愿下聘纳纤纤为小星。翁告夫人，颇称意，遂却聘即命携去。</p>
<p>　　纤纤临行向夫人涕泣拜曰：“儿受夫人恩，杀身不能言报。”袖出玉蟾蜍奉夫人曰：“此儿幼所佩，私儿若殇便罢，倘私儿生六岁后，乞夫人以佩佩之，死更衔结不能忘。”夫人视佩，不知所从来，受而姑应之。婢去，随乐生之闽，伉俪甚得。年馀大妇死，纤遂升正室，生子女二。乐由幕服官，为直刺，纤居然冠佩称命妇。祁夫人闻之甚慰，遣伻视儿，已五岁，颇清俊，惟太憨生。夫人忽病剧，缠绵床篑，间语磐曰：“吾不负婢子托也。”立命呼儿来，与以佩，遂逝。明年翁亦逝。磐服阕，与鼗俱入泮。自篪去至今，倏经十六载无耗。偶闻篪夫妇不和谐，吴氏郁郁死，其父亦卒于任。月馀，篪果泣扶翁榇携妇榇归。葬窀穸事毕，走至伯父母墓道，哭泣尽哀。</p>
<p>　　自顾年将不惑，尚无子，第宅又久废，时有魅。遂货宅，就磐同居，甚友爱。桑梓闻篪归，拥翁宦槖甚丰，争欲妻以女，续鶤胶。媒妁盈门，篪俱力却，再言则厉声色，投袂走。人奇之，而不知所以也。鼗、罄偶治觞为兄祝弧辰，饮甚欢，夜即风雨联床，互倾衷曲。询篪日：“兄年正壮，何故却媒而甘鳏，岂欲为嫂夫人守男子节耶？”篪不应。穷诘之，甚支吾。又问：“娶十年，何绝不作茧？”篪太息流涕曰：“𧕏由自作，复何言？”磐疑，益研询。篪忽张目问曰：“弟家婢纤纤何往耶？”对以适人。篪浩叹泣下，鼗遂告以适乐赴闽，生子称夫人，一切琐琐。篪破涕，又若甚慰。两弟益坚问，久之，始白曰：“吾实告两弟可乎？兄因婢始无子也。当日寄西厢，乘隙与婢狎，久之情浓，盟山海。及赘，视新妇大不及婢子可人，故时来西厢宿。一日晨起，潜入婢子房，登榻效于飞，两情正洽，忽伯母起，步近房问，大声督婢懒。兄大惧，钻避榻下，由是得痿症，虽有淫具，同椓人，药之不获瘳，妇亦以此郁郁死。顷痿如故，是以不欲娶后妇。</p>
<p>　　惟四十无子嗣，恐香火斩，是诚淫报，不可对祖宗于地下。”言已大恸。馨、鼗抚掌大笑不能止，曰：“十六年前案破矣。”又曰：“贺兄有子。”曰：“子从何处来？若螟岭儿，终不足奉烝尝。”磐曰：“兄累弟遭挞楚，将何以报？”篪不解，询之，遂为缕述婢孕生子送入育婴堂语。篪不甚深信，思其戏己。明晨同拉之堂，呼儿出，蓬头历齿，如秃发僮，而清俊在骨，盖服役不修饰耳。馨呼儿曰：“此尔父也，盍叩首。”儿果叩涕不已。篪逡巡不敢以为实，儿解衣出玉蟾蜍献之。篪蓦见，知为己物，误落婢处者，大哭失声曰：“苦吾儿矣。”抱持哭。</p>
<p>　　两弟欲携归，曰：“姑宛转。”自往乡村，奉青蚨一百千，央族兄圄先携儿归，诡为所生，立券转继篪，所以盖人耳目也。名儿曰玉蜍，字曾弃，亲教儿读，慧甚，月即完一经，年二十入泮，三十成进士，官部曹，覃恩请封。及先封本生父圄，圄喜曰：“既得资，又得封典，此大便宜事，恐古今来有一无二也。”</p>
<p>　　蜍事父至孝，娶名家女生子二，均慧。以父老为置婢妾，不许。官京都时，与同岁乐君名桐者最契。偶至其宅，宴厅事，语移时，太夫人潜于屏后听之久，呼桐入曰：“儿问客曾佩玉蟾蜍否？”出问讯，大惊，即解付桐献。太夫人遽出，呼曰：“儿贵不识母乎？”遽蓦忆，豁然悟，抱膝哭晕，救始苏，互述颠末。桐小于遽，弟也，由是如亲手足。吾闻其事甚骇异，后闻京江人云：篪父官陕时，曾平反一案，活十馀人云。</p>
<p>　　懊侬氏曰：阮咸盗婢而生遥集，祁郎盗婢，遂作天屙。何其有幸有不幸哉？顾一线宗支，已由我而斩，而枯杨复活，蓬头历齿者忽从天外飞来，抱持痛哭，喜极而悲，固不待问而知其先世有隐德矣。至于纤纤一腹有两贵子，孰预知之？柯亭竹，爨下桐，不遇知音，直废材耳。</p>
<hr>

<p><center><font color="teal" size="+1">05 ‧ 葫芦生</font></center></p>

<p>　　神居山有张君十三，年将古稀，因贫以授徒为业。然性好客，慕孔北海而力不逮。尝自书一联云：“销磨升斗狂彭泽，慷慨交游穷孟尝。”意气可想也。</p>
<p>　　是年，应安宜某富室聘教诸子。来去应由秦邮，顾宝应湖可径渡，较便易。年终，先生撤帐，居停预订明年馆，置酒为别曰：“岁事毕矣，盍即寒家贸易船送君归。”遂打桨过湖。半日犹偎岸行，忽一行路客，伞一裹一，赤足立浅水边，哀舟子挈带，允丰酬。舟子扬帆置不理，张见其瑟缩歌卬须貌文秀，操燕腔，意必非暴客，良不忍，遂代乞舟子行方便。</p>
<p>　　乃就近使登鹢首，曰：“此张先生好意也，微先生言，终不敢孟浪。”客向张谢。问：“何适？”曰：“有急赴扬州，岁近，取捷径，讵水天一色，竟无片帆，微先生，当临河返耳。”旋向舟子曰：“饥渴甚矣，有闲粥饭，不吝偿。”舟子窘之，张以茶果赠，又呼与同饭。饭已，倚舷曝背，解裹出青鞋布袜著之，腰下露一葫芦，极光泽。又探囊取花骨头，即北方所谓骰者，赌具也。假碗，揎袖呼而掷之，色色皆应所呼。张心异之，问乡贯，曰：“南越北燕，萍水人耳。”问姓氏，曰：“葫。”曰：“安定后乃有此俊人。”曰：“某非古月者，因常宝一葫芦，人多呼为葫芦生。”曰；“足下可谓壶公矣！”曰：“先生莫过誉，如有缩地法，曷有今日厄。虽然，壶中亦别有他法，容献博一哂，请俟诸异日可乎？”天暮，张不忍其露宿饱风霜，呼进舱，谦逊始入。拨炉火，温浊醒对饮。客谈古今，于《汉书》尤熟。张曰：“壶腹中本有《汉书》。”客曰：“是不过溷俗人耳，非真敢称博雅也。”张钦佩，颇恨相见晚。明日风逆，再纵谈，遂订交，日则抵掌，夜则抵足，均愿石尤来打头。翌将登彼岸，忽私语张曰：“公能否过门不入，先与我过扬一游，或与公有小裨益。”询若何？以骰示曰：“此绝技也。邗上为肥商大贾所麋集，藉以破铿囊。”曰：“仆年来修羊薄，不足供母金。”曰：“无虑也。”壶中抽出蒜条、瓜子等金堆满案。张惊曰：“葫芦些些大，何藏得如许？”曰：“法也，且不止于此也。”及收入，仍乌有。</p>
<p>　　张本不羁士，乃登陆，遣舟返谢主人，命仆人舁行李回神居村，嘱家人无悬悬，当新春归也。事毕，与客携手徒步抵扬。入城赁极大空宅，天已暮，倾壶，出小几榻帷帐盘孟等物，咒之使大，又倾出小男女廿馀人，如婢仆庖舆之流，咒之成真人。曰：“此中无不有，惟饮之食之者，则仍购于市。”一瞬间，则已酒沸于鼎，香焚于垆，灯火明如白昼，刀砧响庖厨，奔走满前，布置贴妥，居然阀阅矣。张惊喜，大呼曰：“葫芦生真神人也！”客急摇手曰：“此三字非可以告人者，仆已假得贵人名氏来。”言已，壶中抽一名刺示张，则大字峨峨，依稀识是京中某显者公子。因笑曰：“张禄非子虚先生，是亦仙人夺舍法也。”旋呼酒为张洗尘，珍错腥膻，悉非凡味。壶中人一中年妇，貌极妍，名日解人怜，善弋腔。两垂髫婢极窈窕，曰筝筝，曰瑟瑟，善以管弦和。丝肉互奏，张乐极，渐觉玉山颓。客曰：“公请休息乎？”即命筝、瑟择厅事西斗室，为张布锦衾角枕侍寝。张起，客亦拥妇自他室宿。张听诸仆阖户下键，往来扫除，炊许方阅寂。两婢为张司按摩，小嘲谑。惟一涉淫念，则色变如夜叉。收摄心神，不敢轻薄。明晨，筝、瑟不见，又两婢以紫貂袍帽朱履来，为张易旧衣。一名袅袅，一名娜娜，貌胜前。比客来，如朝长上，礼极恭，亦鲜衣砑帽，顿改旧观。盖亦自壶中出也。</p>
<p>　　谓张曰：“昨宵婢子恶，已遣去矣。若二子者，或稍胜一筹。”又奴子三四辈分进盥具者，皆郑樱桃之流，苍头传朝餐者，不少长须昆仑诸状。少顷，客起告暂别，云谒诸当道。果盛服出，盐政府道令尹始到门，其馀丞簿诸鹾商，则飞一纸，不屑看倒屣迎。张独居，携小史偶于门首一瞻瞩，则蛇鞭雉帽排两行，皤腹男子多人，咸鹄立门条，煌煌朱红能耀眼。正详睨其冰衔，而阍人已传呼主人归也。果见四人舁高轩如飞，狡童二三策怒马追逐，烈焰飊至，阖市皆惊。张急退避，而客已挥汗坐中堂。约略三四言，阶下应者如旱雷聒耳。旋闻鸣钲呵导声，陆续在门，是皆上大夫来答拜者。客随意出迎，毫无伛偻状。</p>
<p>　　略寒暄，大夫曰：“君家长上前有书来，云公子早出京，何岁暮始至？”曰：“山左勾留有日矣，拟来春往看两浙好云山，故先至广陵，聊以卒岁。”旋袖出鲤鱼笺数十函，分致诸大夫，皆代述朝绅语问起居。</p>
<p>　　诸大夫去，又诸商冠服来。客惟裼裘拖履以接，略问讯，即互炫声伎之美。商作媚态曰：“容洁诚领教东山丝竹。”笑应之。商去则又持函以书画屏幅来，求客赐翰墨，皆如意挥洒，尾押玉印，即刺上贵公子名，称谓亦极斟酌。由此杯酒往来，日无宁晷。客厌恶，似以为苦。</p>
<p>　　秋风客亦乘隙至，以一瞻颜色为荣，客均有所赠不吝也。忽私嘱张曰：“公于客至时，须怒骂僮仆炫济辈，须官腔，莫土语。”明日，商猬集，张果如所嘱。商惊听，客故作嗟叹曰：“此老性气犹未平，然奴子亦太不可人。”即命他伻往伺应。商问伊谁？曰：“君等不知耶，此即张侍御之封翁，素慕竹西风景，家长上命随侍来，诚不得已耳。”曰：“能容瞻韩乎？”曰：“大不易，容介绍，定可否。”即诣张室，语移时，出曰：“有缘哉！然此老素憨，乞包容，幸勿贻罪戾。”</p>
<p>　　众商随之肃然入，拜伏于地，张惟援以手，而略加额也。倾谈见烛跋始退。由是具觞饮者兼邀张，以一顾为祥瑞。元旦交贺讫，客渐与诸商博，孤注一掷常千金。商私喜曰：“此雏也，当倾其槖，免渠作两浙游。”惟碍张封翁，计维诱与同博，免饶舌。</p>
<p>　　由是张亦胁入局，暗与之金，使之败北无吝容。三四日，宾主负万金，张私对客曰：“只见蚨飞，尚未璧返，奈何？”客笑置之。一日，诸商挟多金来，谓客曰：“公子退三舍，不其馁与？”笑应曰：“诸君子是定不欲我回燕台矣。虽然，张太父执尚有两质库在山左，容可通融。”即出骰开围场。客与张又大败。忽推如厕，私语张曰：“是其时矣。当看我意向步趋之，可一战而捷。”午餐后，客又负，故搔鬓干急曰：“奇矣！奇矣！”旋入内呼僮迭舁黄金五六块出，皆大如阶砌石，曰：“拼以此馈，然非诸君现资一阅不可。”商眼炫，亦大呼“取阿堵物来。”须臾，黄白者充牣于庭。曰：“是尚不足作公子赆耶？”曰：“善。”遂再博，渐反负为胜。商正惊愕，已开夜宴，客尽出壶中美妓歌舞侑觞。座上皆醉，客故订明日约。商不服，坚请联夜战。客目张曰：“太父执高年，恐不惯数更筹。”张亦掀髯大噱曰：“是何言与？仆即囊罄，亦当为诸君典筹，作壁上观。”众曰：“甚善。”比通宵，客竟大获，一会计，庭所堆积者，皆适如数，不放珠还矣。商四散，旋呼金肆中执事者辇去，预储之。一连数日博，获无算，计除母金，前后已得白镪十余万。</p>
<p>　　一夕，博者去，客急呼肆人来，全换金条，咒而藏入壶。复咒诸男女各器皿均收入壶，以零星白银酬房主人。堂上锦绣全空，仍著来时衣履，两人夤夜携手出绿杨城，缓缓投西山深处。旭日上三竿，抵一临歧酒肆中，沽饮话别。张乞过从，曰：“可无须矣。”问：“何术之神？”曰：“此鹅笼教也。公义可薄云，非首蓿盘边𫖯首者，请以五千金为寿，俾小康。”乃约计其直，倾壶出黄金若干锭，代置腰缠。张固辞，不可，曰：“区区不腆，不过酬同舟一饭之德耳。”问后会，曰：“天涯海角，不能定也。”因拱手，郑重分路而别。</p>
<p>　　张归，遂致富，辞安宜馆。时有郭孝子，自金齿卫万里寻亲归者，张偶语其事，未述其名。孝子已审，曰：“其葫芦生耶？”问：“何以知之？”曰：“是曾于大梁赠某数百金作路费。尝曰：某于贪者则破之，忠孝义侠者则资助之，无他法也。”张益信客为非常人，但不知鹾商于次日重到门首，见人物杳然，将又作何丑状耳！</p>
<p>　　懊侬氏曰：圣贤仙佛所谓利己利人者，无他，一方便诀耳。俗云：“与人方便，即与己方便”，惟张十三有焉。葫芦生遇贪则攫，遇德则报，术士云乎哉，直侠义人耳。或云渠既术神，何不临流效杯渡故事？噫！水云空阔之区，正仙灵往来之地，恐未容若辈横行。若鹾商者，胸无墨、目无瞳、家有鬼妻、厩有鬼马，魍魉辈且揶揄之矣，况葫芦生哉！</p>
<hr>

<p><center><font color="teal" size="+1">06 ‧ 来不得</font></center></p>

<p>　　吴君慎斋，金陵人，邂逅东鲁，偶与之谭金陵栖霞山，慎斋曰：“仆髫龄随先大夫任桂林方伯时，知郡城外亦有栖霞山，山有洞，中镌‘来不得’三字，事甚奇。”言已，以游记示余。故节叙其略，以当探幽。按桂林诸山奇特，甲寰字，而是山距城仅三四里，山腰为寺，寺后为洞，均以栖霞名。土人曰：“此中有洞天也。”虽无稽，然睹其深邃奥衍，固不问而知其为鬼神之窟宅。洞口广亩馀，入里许，出即为李氏之板栗园。西有小池，三面环石栏，楯深数尺而无水。行半里，更有潭，极深，游者投一文钱，半刻始闻丁东声。石钟乳滴成鲤鱼一，鳞鬛如生。再进，则有童子拜观音卧佛、子母鹿、灵芝、螃蟹等像，皆怪石生成，维妙维肖者。</p>
<p>　　顾人皆扪壁惴惴行，路径狭，不敢俯瞰。遇小洞，须蛇行过。旁有大洞若城阙，想即土人所谓洞天矣。路渐平，透日色，始达李氏园。然游者必买炬倩士人导之行，恐误入大洞耳。闻昔有丁、刘两少年，邑幕府子，负盛气，迳自燃炬入。土人愿向导，不许。抵小洞，以为不足观，遂向大洞。入未百步，四面洞口若蜂房，丁怯，刘曰：“何馁也，炬足供夜游，且穷其异。”遂携手行。视两壁果有生成石塔、石菩提、石罗汉、天人菩萨诸像，怪怪奇奇，更非洞口石钟乳所结者可比。正肆窥瞩，忽有大声如山崩石裂，炬即顿灭，黑如漆，觉有无数鬼物来扑，炊许始已。</p>
<p>　　钻火燃炬视之，盖千年如扇大之白蝙蝠也。努力前行，洞更巨，忽一白石插面如镜，镌三字曰：“来不得”。心始惧，然犹勉进。再数武，欲寻归路，则石径嶕峣，森森林立，竟不克辨来时鸿爪矣。再半日，则炬尽，以衣履代之，衣履又焚，仍不得出，相对悔泣。欲解带雉经，又苦无系处，不得已，互抱蜷伏，拼俟虺蛇裹腹。时见青磷乱舞，忽灭忽明，鬼影往来，魍魉奔窜，身左右触手皆白骨，亦不辨其为人为畜也。</p>
<p>　　久之，闻金鼓声若雷震，始惊而苏。盖两家长上见其两日不归，询交游以及狎邪，咸无踪迹，旋知游洞事。往询洞口土人与李氏园丁，始约略言其误入。急觅有胆力者廿馀人，击金鼓、燃炬，分队入，呼二子名。久之，始遥遥有应者，寻声而进，突见其身无寸丝，面模糊若鬼，声微气丝，属负归，月馀病始痊。噫，危矣哉！</p>
<p>　　相传洞中向有丝竹声，风清月朗，如奏钧天。胜朝有小黄冠自他处来，对土人云：“此中有洞府通九嶷山，奉师命来粪除。”遂走入。土人日夜伺洞口，卒未出。迨国初有廉访使某公抱奇癖，裹粮提水束苇炬，约供一月需者，携侍从多人徒步入，行三日而仙境终不可得。至深处，如洞口之石鱼，洞中之石塔等像亦并乌有。正竭蹶行，忽闻顶上有篙师弄船声，争渡散市声，从者大惊曰：“此非绕城之长河下与？”廉访亦愕然，欲止步。</p>
<p>　　再深入，则石笋森森然，齿齿然，几无插足处，所燃苇炬顿作惨绿色，从者面灰死，终不知小道士所谓洞天究在何处。廉访乃废然返，叹曰：“仙境本缥缈，能于重泉下求之乎？”出洞后，即命石工镌三字于石镜，以戒来者。由是洞中不闻丝竹声，百馀年亦无人敢冒险入。不意丁、刘两少年竟贸贸然往，虽几丧命，然游兴亦豪矣哉。官兹土者，遂封洞门，垂示刻石，以绝游踪。</p>
<p>　　慎斋曾游洞口，达李氏园，已觉奇胜，惜不克进大洞，追廉访履迹，未免馁矣。茶话至此，令我游兴勃勃。</p>
<hr>

<p><center><font color="teal" size="+1">07 ‧ 金虾蟆</font></center></p>

<p>　　六合董翁，善士也。传者忘其名。家颇富，有二子，皆成立。翁逍遥曳杖，含饴弄孙，暇则以行善为功课。邑有无赖子金虾蟆者，鳏且独，无房产，日居城𬮱隙地草棚中。衣百结，肘为穿而踵为决矣。闲游市廛，诈取乡愚财，供博费，资尽则再诈。弱者惮其悍，忍气走；强者稍抑之，虾蟆即取碎磁片画头颅，血涔涔，拉之赴公庭，得同济排解，必攫其资而后已。</p>
<p>　　乡人苦之，比为长桥蛟、南山虎，而虾蟆不能改。有某绅以名刺送官杖之，释即握刀诣绅家门，捋裤詈骂，辱及先灵、家奴轰出争鞭之，乃滚地骂如故。屡杖且荷校，不能易其性。一日邑宰呵汇出，虾蟆正醉卧街心，喃喃骂人，宰怒，略审诘，即飞𦈖黑索牵之回署。鞭之千馀，死复苏。翌晨，将以竖枷木笼毕其命。翁闻之，出资为虾蟆夤缘，救出缧绁。归则顶香登门谢，翁方倚杖双柴，乃崩角在地。翁曳之起，问曰：“若之肢体，非父母皮肤乎？抑若皮肤不知疼痛乎？”泣曰：“非不知痛，特欲果我腹，不能恤我肤矣。”问：“何以至此？”乃泣言：“家本小康，父母素钟爱，纵其欲。父母卒，陆续货田产尽，则不能自生活，亦即不知有廉耻。”又问：“救尔得生，以后将若何？”泣曰：“身败名裂，乾坤皆窄，自顾无立足地，意欲逃奔异域死耳。”问：“何不学小贸易？”以无母金对。问：“四民中，尔岂无一业能者？”曰：“幼曾学蒸茯苓糕，自家啖之，味极甘美，舍此实无寸长。既无资，又无立锥处，能立旷野中为之耶？”翁审顾久之，曰：“吾给尔资，且给尔地，益试为之？”曰：“诺！”翁即以街左草屋三间与之，釜臼等物略备。又给青蚨十千，曰：“以后做好人，勿蹈故辙也。”虾蟆由是卖糕，味虽佳，无人敢买之，而每晨必敲柝筑筑过翁家，以磁盎储糕送翁之床头。蒸腾香软，翁啖之甘，嘱日日送，扣除所假十千数。久之，人渐知虾蟆糕美，啖之果甘，争食之。</p>
<p>　　奈彼欲扬其名，得利薄，本寻耗，两月馀，十千尽矣，惆怅无策。翁知之，又假以廿千。后遂得法。翁思虾蟆既自新，日日市上行，家中谁为守门执炊爨？遂又配以婢。年馀，虾蟆大得利，不复负担，竟扩所居，盖衡茅临街开糕店，兼售小菜茶酒。过者车为停，履为满焉。</p>
<p>　　而每晨犹送糕于翁。三年后，计糕资已尽抵三十千数，送如故。嘱勿送，指天曰：“虾蟆活一日送一日，若间断，霹雳击我顶。”翁由是反爱之。往往携孙诣虾蟆糕店中坐，夫妻必沽佳酿，攒鲜蔬为寿，更市果饵啖翁孙。两家日渐亲爱如姻娅。</p>
<p>　　又二年，翁年七十，犹健饭，须发皓然，若画中人。偶小恙，卧房闼，食诸味不甘，惟爱啖虾蟆糕，而虾蟆突数日绝迹，婢亦然。乃捶枕詈曰：“负心贼，忘却阶下受杖时耶？久病床前无孝子，渠何必然。”立命呼来会计糕值。仆去移时，回曰：“大奇，大奇！”问若何，曰：“顷见渠僵卧床榻如死，惟胸头温，已三日，婢守尸哭，糕店门未启耳。”翁闻亦骇诧。</p>
<p>　　次日，夫妇送糕如故，且补前日所未送者。问虾蟆，不语。问婢，婢日：“渠新充地府勾魂使，月必三四日僵卧，差竣始苏。”翁遂坚询地府事，虾蟆隐约言之，不敢毕露。问勾何人，曰：“远近善恶不等耳。”一日，虾蟆送糕来，神惨淡，涕欲堕。翁詈曰：“小子何故作此态，令人闷损。”对曰：“小人不敢言，亦不忍不言。昨接地府主者勾符，翁名已在符之第三，不能不悲耳。”曰：“真耶？”曰：“真。”子若孙环叩求援救。翁曰：“唉！生死有数，渠何能为？”问：“何日勾我去？”曰：“小人尚欲诣滁阳勾旅客，须五日往返，第六日午时三刻，乃翁捐馆舍时也。”翁曰：“善。”虾蟆去，翁遂制冠裳，扫槥具，遍招戚属老友觞咏，赋挽诗，作生诔，预衣殓装，把酒听曲，以待瞑目。</p>
<p>　　至第六日，老幼咸集。翁对槥具坐厅事，子孙环之哭。亲友视之笑，羡者、诧者、疑者，诸态并作。遣人视虾蟆正卧。将至午，翁言笑自若，须臾过午，仍自若。</p>
<p>　　霎时天暮，且夜阑，更自若，众大笑哄散。翁愧甚，惟拍案詈虾蟆，犹忆天明或来勾。逾两日，亦不复来，乃大诧。明日，虾蟆跛而来，笑可掬。翁詈曰：“小子何爽约戏长者，得何罪？”乃伏地贺曰：“不复勾矣。地下主者是日出城迎天使，过门，侦知翁待死状，怒小人漏泄，杖之百。杖毕，小人哀白感翁厚、预白之由，主者色为之霁，检示翁籍，善果甚夥。天使见之喜，已转申东岳，为翁延遐龄矣。”问延寿若何，不敢言，捋裤示翁，见两股果青赤，皆棒痕。</p>
<p>　　由是益善视虾蟆。不数年，虾蟆生子，颇聪颖。又数年，虾蟆死。翁寿至一百二十三岁。时两元孙已入泮，虾蟆之孙亦入武庠。翁高坐后堂受贺，忽向外凝睇，笑曰：“咦！虾蟆来耶！”一笑遂逝。</p>
<p>　　懊侬氏曰：天下无不可化之人，特未操化人之法耳。化正人者，但与以言。彼之过也，出于偶然。得我一言，如醍醐灌顶，豁然顿悟。化小人者，必与以金。彼之过也，坐于困穷。得我数金，则改弦易辙，渐谋生机。而况世皆欲杀，我独相怜，其有不感激入骨者乎？今有人焉，见败类贫儿，既背后讥弹，毫无惋惜，更当面詈辱，诡示劝惩。倘欲稍假孔方，则怫然曰：“吾非不为子谋，特不能填无底壑耳。”弱者闻之，饮泣而退；强者闻之，将甘于下流而不能复返矣。董公之与虾蟆，是能得感化小人之法。</p>
<hr>

<p><center><font color="teal" size="+1">08 ‧ 铁锁记</font></center></p>

<p>　　明季，浙之天台山中，有儒而兼贾者日欧阳蠙，与同里李诵芬友善。娶鬱氏，年三十有五始生一子名杞，旋生一女，名如玉。李娶戴氏，亦生子名招哥，生女名春娘。襁褓中互订婚，以如玉字招，更以春娘字杞。崇祯间，盗贼蜂起，蠙惧有琐尾之患，欲取一物为儿女志，虑金玉不能保，购良冶铸铁锁二，一面镌儿女生辰，一面镌里居姓氏，牢牢系儿女颈。李知之，赏其有识，亦仿其制。</p>
<p>　　是年秋，贼果至，陷城阙，复打粮村野间。突至欧阳宅，郁氏方抱女食于庑下，贼遽掳上马，向西去。蠙抱子匿麦囷中获免。贼去出瞰，屋宇荒落如墟矣，仆婢死亡逃掳殆尽。逡巡抱儿泣，茕茕无所适。审所居近官道，不能潜，将往依李。至则阖室被掳，无一人。甫出门，又遭大队至，贼魁瞰儿眉目好，欲攫之，蠙不肯，几毙锋刃下，终为贼夺，而己亦被掳。</p>
<p>　　从此转徙无凭，父子夫妻以及戚属不能见矣。杞性温婉，貌妍丽如处女，贼挈之走西蜀，爱如所生。稍长，教之习书算兼跳荡，艺颇出群。其父蠙为贼胁去司书记兼会计，久颇信任，但不能逃。其母郁为贼首胁作伪妃，甚专宠，珠翠宝玉听其需索，贼首曲意媚之。蠙随贼至豫，郁则陷贼老巢不能出。李诵芬与戴氏不耐贼中苦，渐渐瘐死。招哥、春娘为贼假子女，分两处，不能面，即面，亦不能识。</p>
<p>　　杞在贼营转瞬年十六，贼授以伪官，杞不受。私于无人处解视项上锁，知己名氏居址甚悉，阴有去志。适贼中患瘟疫，贼首谕杞领人改装之外郡，市药材。得间遂逸，不复归。拆冠上珠玉，褪腕上金钏，易资作贸易，往来荆楚间，利大获。人有欲与之论婚者，辄以干戈未息，无以为家，不遽订。</p>
<p>　　又三载，天兵南下，贼氛扑灭。汉兵自各处凯旋，掳得贼营妇女，互争竞，其主帅恐恣成事端，谕皆投空野出卖，得资瓜分，各回籍耕种。又恐老幼丑俊，买者拣择，其值悬殊，令各以布囊蒙身首，每名十余金，只许囊外暗摸索，不容明白辨头面，检定付金，即连囊以车马负之去。杞年十九，已卜宅黄皮，设市肆，暇犹事呫哔。偶因访友来汉，寓黄鹤楼下旅店中。对房先有老叟在，貌似军官，囊资颇丰。杞恶其憨，不甚交言，见则颔首而已。闻叟欲往人市买妻，己心亦动，店主人又怂恿，遂袖金往。心计云：“虽不容拣择，然值甚廉，得妍者可为妻，媸者亦可为婢。”来时本带有两健骡，即御骡往。至则布囊累累，人声鼎沸，叟亦在焉，彼此相视而笑。付以金，各随意负一囊返。至寓，时日已下舂，叟解囊则一聘婷美女子，年约十八九，宛转娇啼，丰神绝艳。叟大乐，手为之舞，而足为之蹈。</p>
<p>　　杞解囊，则一龙钟老妇人，年将逾甲子，鹤发鸡皮，杞甚懊丧，欲遣之去。媪笑曰：“郎君买我来，教我何处去耶？老幼悬殊，何敢望敌体，幸井臼缝纫尚能操作，郎君如此表表，何惜碗许闲粥饭，救一老婢子？”杞思之良久，悲曰：“吾少因兵燹失怙恃，母又无所归，曷即为吾母，以补天伦之缺？观母面貌，想亦大家闺范，为吾母良不辱耳。”媪曰：“妄为人母，恐折寿算，然郎之言太重，郎之心可感矣，行当竭犬马报大德。”对房叟，刻已携女入己室中，再一详视，美真绝伦，携钱将往市上买酒肴，为今夕合卺之需，临行倩媪善视女，夕当以喜酒奉酬。媪曰：“子且去，老身自能与娘子清话伴寂寥也。”叟去，媪入室，则见女粉面红潮，珠泪滚滚。略问讯，则放声大哭，自云：“身虽遇贼与兵，时以剪刀自卫，不致污。顷为人家买为妇，幸有归著，不幸又得一老翁，白发种种，令人难堪，自思仍不如死。”言已，以剪刀示媪曰：“渠尚懵懵，若犯我，当乘醉先杀渠，而后自杀。”媪劝慰之，女意竟决，乃自唏嘘曰：“姻缘簿亦有注错时耶？我家小官官亦大不乐，论渠人品，若得配娘子，真一对玉人也，偏又相左，谁敢小挪移，为蜗皇补恨？”女闻之更哭，声凄肺腑。媪忽大声呼曰：“娘子无哭，官人快来！”杞闻声果至。媪曰：“子两人自审度，尚彼此称意否？”两目相视，莹莹有情。媪笑曰：“虎口馀生，一身仅剩，落得做一大方便，请官人即携小娘子去，逃远方，成夫妇，岂不乐哉？”杞曰：“叟归奈何？”曰：“渠归不过恶闹，桁杨刀锯，老身自任之。新月上，子其速遁，再缓则无及矣。”杞与女伏叩数十，即起御骡出门。杞以布巾罩女首，然后诡告主人曰：“有急务，先挈荆人行，乘便寄戚家，房金回时给也。”主人信之，听其去。</p>
<p>　　媪见两小去已远，自即解舄登榻假寐。天暮，叟归，呼篝灯，置酒肴于案，视帐帷已垂，榻下横陈两女舄。意为新人羞涩故态，隔帷昵声呼饮，媪撚鼻故作娇喉，应之曰：“妾头眩昏昏，先偏就枕，郎独酌，早请安置，万勿罪也。”叟闻之，乐更非常，亦不相强，对烛倾醅，肴尽壶竭，不觉倾颓。餐已，掩闼登床，宛转调新妇。媪以被蒙首笑曰：“几见一把子年纪，尚急色相？红烛高烧，若窗隙中有人窥伺，殊不雅。”叟果起灭烛而后就寝。于飞未已，恩爱非常。已而晨光透入，叟于枕上突见媪，诧曰：“子为谁何？妍媸之顿更也。”媪曰：“身已相从，更何穷诘？但为君妇，即为君谋，彼此一百廿馀龄，从何得子？是以昨日为君行大方便、大功德，使两小成就，刻已潜逃，或者上苍怜念，赐以佳儿，亦可了残年，送窀穸也。不然，彼女子袖有剪刀，意将不利于君，得不为君危乎？且老与老偶，少与少偶，乃成佳偶，又何事大惊小怪！”叟怒，急起鸣于官。</p>
<p>　　官诸姓，亦浙人，近亦以无婢伺夫人，正于人市买一雏婢，极窈窕，遂深悉市人事。顷见叟状，几致喷饭，欲不理直，而叟竟喧嚷，媪又咕唧，颇为发科。不得已，姑为遣役持符绾索往捕，役询店主，云往西行。卓午果于江汊得之。杞正停村中午餐，拟餐后觅棹往黄陂。捕与符阅，即同女随捕回见官。官略审质，皆直供无讳语。官问女：“究愿归叟？抑愿归幼？”女曰：“虽同潜遁，究未成婚，既不归老，亦不归幼，身曾幼字人，兵乱遂失。乞判为尼，待寻得故夫，始为长策。”问：“夫家何姓？”女自解项上铁锁呈上。官念其文曰：“李氏女，名春娘，年周晬，字欧阳，天合县，有故乡，宝此葳蕤无相忘。”杞闻之泣曰：“我即姓欧阳，亦有锁也。”正欲自解以呈官，叟闻之，跃起抱杞，悲曰：“尔真吾子也！”杞不深信。曰：“我能知尔锁上字，文曰：‘欧阳氏，名曰杞，家天台，仙人里，幼聘妻，春娘李，他日相逢知父子。’”媪在堂下闻之，亦遽呼曰：“老奴，汝尚兴鼠雀耶？自家儿媳几纳为妻，非人头畜鸣者耶？汝以我为何？我鬱氏也。”因历历互述抛撇会合之由，悲喜交集。官正骇诧，其婢自屏后忽大哭奔出，呼曰：“我如玉也，一家团圆，奈何父母独弃女不顾耶？”官问何凭？婢亦于项上取铁锁为证。文曰：“欧阳女，名如玉，家天台，清溪曲，父名蠙，母氏郁，幼字李招哥，宝此多福禄。”杞验之不讹，愿当堂呈价赎妹。</p>
<p>　　官义之，即令领回，更命鼓乐送回寓，俾一门重聚，两小成婚云。五人正稽首称谢，忽堂下马夫年方十六七，亦放声哭。问何故？泫然曰：“我亦有铁锁耳，但父母偕亡，兄弟既鲜，戚谊亦无，更何人怜我而携归耶？”官命解而验之，文曰：“李氏子，名招哥，父诵芬，母戴娥，聘欧阳，舅执柯，两姓若朱陈，宝此寿命多。”官喜曰：“今日之事，其功仍归于欧阳鬱氏。若非伊片念调停，暂时撮合，则两家怨旷，破镜难圆，一夕蹉跎，新台不免。其此中具有鬼神乎？抑先世大有阴隲乎？不然何遇之巧也！乘此吉夕，成就三对老小夫妻。笑我长官，仅做一个现成媒妁。”</p>
<p>　　懊侬氏曰：谚语云：甯作太平犬，不作乱离人。古语云：惨莫惨兮死别，悲莫悲兮生离。此君子读流离琐尾之诗，所为掩卷流涕也。区区铁锁，岂真如离人之左券耶？抑真如月老之赤绳耶？不知者以为铁锁，其知者则仍以为非铁锁。</p>
<hr>

<p><center><font color="teal" size="+1">09 ‧ 蚌珠</font></center></p>

<p>　　孙秀才，名鬯，居三十六陂。品既高洁，貌尤翩跹，而地尤四围烟绿，结茅数椽，读书声与渔枻樵歌相问答。贫不能娶，择偶亦苛，年二十犹鳏也，井臼缝纫，多自为之。门前杨柳千株，系艇子如蜻蜓。顾性最善，常以佣书画资购鱼虾螺蛤之属，亲送入湖放生。《湖干杂咏》句云：</p>
<p>　　门前老树罥枯藤，戒杀年来胜野僧；多谢绿蓑人识我，到门不敢挂渔罾。手采湖鲜与涧毛，笋芹风味亦陶陶；笑他咒鳖生重肪，何苦头衔署老饕。雨雨风风怕出头，书丛人拜小诸侯；忽听划楫呼生物，又欲抛书泛小舟。</p>
<p>　　一日，正解缆，忽一老妪来曰：“孙秀才何往？”曰：“放生去。”曰：“且住，拟为秀才作冰”生蹙额曰：“是大不易，姑妄言之。”妪曰：“人人道秀才家撇古，竟果然。老身受人托，一言重九鼎，非徒攫喜觞饮也。釜山神女夜光娘子，慕雅望，欲附为婚姻，遣介绍，乞季允。”</p>
<p>　　生急掩两耳笑曰：“癫婆子戏弄书生，幽明途殊，语何不伦？”妪拍掌曰：“人道秀才知天下事，洞庭柳毅，蓝桥裴航，岂日日抱本头者尚不知耶？”生曰：“才人凿空，何能深信？”曰：“秀才不信，何弗随老身一觌夜光面？”曰：“诺。”刺船三四里，视荷花万顷，皆五色，花瓣叶纹，宛缕金丝，鸥鹭水禽，往来若织。内有数十小女子，蓬头鸦髻，如村姑装，采菱藕作歌曰：</p>
<p>　　采菱复采菱，莫惊翡翠禽；采藕复采藕，惟羡鸳鸯偶。雄鸳文彩如凤雏，雌鸳浑朴如鸥凫。雄但怜雌交颈宿，下眼何曾觑野鹜。可怜野鹜不知愁，亦复双飞古渡头。</p>
<p>　　歌已，见妪和生来，呼曰：“解姥姥携得玉郎来，其夜光娘子婿耶？”曰：“然。”曰：“我辈粗钗腻粉，自信不减夜光，姥姥何偏心？”妪未及答，生笑曰：“休矣。若以此为神女，真辱抹煞人。请去，仆尚践蓬社约。”曰：“秀才休皮相。夜光置若辈中，鸡群鹤也。”曰：“因此例彼可想见，仆去休。”立遣妪易乘菱藕船，自鼓楫一笑去。</p>
<p>　　月馀，妪又诣草堂，曰：“夜光，国色天人也，东海龙宫三世子从泾阳归，偶见夜光，云比灌坛美，近欲下白玉床、珊瑚枕为聘，夜光愤欲许，老身力阻挠，尚有一线望。”生曰：“听之。”曰：“后宁勿悔耶？”倏一黑胖男子门外过，妪指曰：“此夜光弟也。”生大笑曰：“何如？谚云：‘娶妻看阿舅。’渠膨脝，可知其姊。”妪面赪逸去。</p>
<p>　　瞬届中秋，湖心鉴园桂花大开，游人云集，生亦往视。残荷留盖，风景萧条。回睨园亭，桂如黄雨，香通鼻观，极沁极浓。步入，则各处均为游人占坐。茶烟酒雾，杂以喧呶，厌甚。惟近水一茅亭，乃不加雕琢者，阒无人。视泥壁有题咏，墨沈淋漓犹湿。句云：</p>
<p>　　嫦娥明镜古今持，照尽人间好影儿。多少断肠痴女子，可能高眼判妍媸。</p>
<p>　　跋云：是夕携解姥眺月于此，闲话偶拈。夜光。</p>
<p>　　生吟讽再三，如丧魂魄。诧曰：“夜光诗耶？然耶？否耶？”对坐微吟，几忘日暮。去犹回顾，笔迹秀媚，心颇动。途中遇一画舫，中坐二八女郎，缟衣翠袂，云鬓莲钩，旁坐一妪，解也。生急呼曰：“解姥耶？”妪见生，急下舫帷，刺入花丛，玉人不见，亦不知其是否夜光。归涉冥想，餐眠不安。明日，见妪短棹隔小堤，急趋与语，且邀过从。妪笑曰：“老身夜夜织冰绡，又为夜光督婢绣，几忙煞，实无暇与秀才闲磕牙。”曰：“夜光貌究若何？”曰：“鬼脸夜叉头，十指如葵扇，秀才怕否？”曰：“乞姥姥恕小生，毋谑也。”曰：“中秋遇画舫，酸目灼灼胡觑者，非夜光耶？”生曰：“貌果美矣。茅亭题壁句，美人真才否？请释狐疑。”曰：“秀才真井底蛙耳。”言已，匆匆去。</p>
<p>　　生由是思念悔恨，迁怒采菱藕小女子，闻歌声即逐去，曰：“恶冤𧕏，欲害杀小生。”月馀，竟病，日渐颓唐，奴子延医诊之，不愈。缠绵床第，气息奄奄。奴泣曰：“秀才好挣扎，有隐曲，当明告，或能竭犬马。”生唏嘘曰：“解姥。”奴会意，祷于湖神，果寻得妪，拉见生。曰：“老身非和缓能起沉屙者，央何为？”曰：“夜光。”曰：“痴秀才请绝望。渠已嫁三世子，奈何？”生闻之，大恸晕绝。</p>
<p>　　妪去，奚呼之不能苏，方涕泣谋易箦，忽妪偕一美女子来，抚生尸曰：“郎速醒，夜光在此。”生双眸微启，一息顿延。见妪与女，抽咽曰：“噫！来乎？”应声复毙。女口吐一白球，小如弹，就生吻吮度之，腹啯啯鸣，顿苏，久之神定。问女曰：“卿真夜光耶？”曰：“然。”曰：“卿为小生吟壁上望月诗方信。”女曼声吟之，生曰：“小生非不判妍媸，特为高眼误耳。嗣后生死，惟卿与解姥所命。”妪笑曰：“痴秀才，前番高位置，乔行径，几自杀身，奈何怨蹇修？”挈女曰：“渠活矣，娘子盍归去来？”女投袂欲起，生伏枕哀曰：“少住，小生自知罪。”因牵女裾，死不放。媪曰：“娘子不念旧恶，拯尔残生，尚望婚媾乎？”生惟伏枕叩。又笑曰：“大谬，田舍郎娶妻，尚有小礼仪，况娘子神女，岂能移岸就船！穷措大甫得命，即生生纠缠煞人。”言已，拉女遽去。</p>
<p>　　生大号，奴子恐其复毙，急刺船追去，意哀之返。生哀哭不能已，忽身后有人抚之曰：“痴郎少作态，何必定憨啼如小儿？”惊视之，女也。曰：“卿慈悲小生耶？”曰：“妾与郎有缘，愿奉巾栉，恐郎非钟情者，动致纨扇种种乖离，特试之耳。妾神女，不似人间婚嫁，丑如鸠盘，尚欲乔做作。妾方图百年聚，忍遽去耶？”生喜，自起掩扉，其疾若失。回视茵褥光洁，几案安详，帘幕均如新制。不及询，遽与寝处，缱绻欢爱。</p>
<p>　　奴子追妪至苇荡中，入一斗室，入仅妪在，哀之。妪曰：“娘子回洞府，盍止宿，晨与俱去。”翌晨，奴卧沙水上，屋宇全空，涕泣骂妪诳己。返棹入门，则女已对镜早妆，生为匀铅黄，俨成伉俪。由是日夕赌枚藏钩，不思进取。女督婢课织，值甚昂，家顿富。又以婢子名小青者配奴。曰：“偿汝露宿沙上苦耳。”且为生置妾，生曰：“日对芙蓉，百年犹不足，奈何使他人争夕？”曰：“妾实不能作茧，若由妾断宗祀，罪何可言！”生虽见许，而日惟偎女，无一刻离。夜寝，交媾间一详视，妾也。心虽骇异，不忍言。盖女早检箧出一青比甲与妾，曰：“每夕衷于衣内对郎坐。”妾衣之，即貌似女，言笑声音，妩媚无二。明年，妾生子女各一，女尤爱怜。忽一夕，泫然谓生曰：“缘尽奈何？”惊询之，曰：“实告君，龙宫三世子怒妾托伊名，且怜妾美，欲强夺。”生曰：“彼纵龙子，夺人妻，岂无罪？明当作文预诉于上帝。”女曰：“是宜用武，明日君当携妾抱儿坐楼上，炊许即灾难过。”呼奴至，书符黏其首，以弓箭与之。曰：“尔立门首，闻吾战酣，呼‘破块子’，尔即对白衣人射，勿忘也。”三更许，雷隐隐，雨浙沥，五更，寻女不见。不得已，闭户遣奴如女言。奴弯弓俟，见女软甲绣衣，与白衣人战湖上。白衣人吐黑雾迷天地，冰雹如雨；女吐大赤珠如斗，照耀两间。魍魉水怪，激浪如山，争涌至门，见奴辄落，若畏其符。少顷，果闻女子呼，奴手发一矢，正中白衣腰胯。雷大震，化为龙西窜。女亦化为大蚌，收珠入壳去，巨如车盖亭云。生动辄思女，幸对新人如故人，稍慰离情。</p>
<p>　　至我朝道光龙飞元年，有戴君湘圃居湖滨，筑望湖轩。时月尽下弦，夜色更暗，忽湖中涌出一钩新月，渐如初三眉儿瘦，渐如十三眉儿透。霎时飞起丈馀，一轮饱满，滉漾空际，光晶莹，照轩中几榻俱见。视雪案蝇头字，了如指掌，时太翁在堂，呼一家眷属，罔不惊幸。忽一轮堕水，隆隆有声。激水跳珠，满湖星点。</p>
<p>　　明年戴君大魁天下，方知此蚌珠也。或云，孙莘老时曾见之，是否即夜光化身，未能谬定。惟天长志书云：“大蚌产山谷间，能与龙斗”云。</p>
<p>　　懊侬氏曰：大凡事之易者，情不专。千呼万唤始出来，此美人择婿法也，抑文人养才法也。彼急驱者必猛颠，遗荣者必骤辱，可为戒矣。珠湖四围皆平山培𪣻，而秀色如沐，盖珠光耳。渔洋山人过秦邮诗云：“三十六湖凉月上，错疑神女弄珠来。”意亦本此。</p>
<hr>

<p><center><font color="teal" size="+1">10 ‧ 莽头陀</font></center></p>

<p>　　吾乡城中有真胜寺，后为罗汉寺，古刹也。闻诸父老云：地下有古窖，两寺相通，洞门即在后寺佛座石台基下，以故洞门常闭塞，不敢开。寺之髡奴每至夜静时，闻地下有敲木鱼梵呗声，诵云：“佛说般若波罗莽王龙德经，尔时阎浮劫内毗耶国王膺疾示灭，身卧龙榻，脏腑沸腾，瞑目待尽，丫髻双童执拂驱蝇，拂子误堕土面，王惊，张目微叱，魂魄飞越，陷大泽中，自顾己身已成异类，鳞雪体练，相柳方形，不瞰生物，饥火烧心。敬闻我佛说法给孤独园，匍匐奔至，呼号忏悔。问何以故，我佛慈悲，说无生曰：如是我闻，一念嗔恨，遂堕恶趣。</p>
<p>　　当时言下大悟，遍体清凉。我佛亲为摩顶，西爪东鳞，拏云飞去，是故成龙相而非龙相，非龙相而无往不成龙相。无无龙相，始成非龙相。即说咒曰：波谛呢谛，求脱离谛，娑娑诃，南无龙德王菩萨摩诃萨。”</p>
<p>　　闻者无不骇诧。适外间纷议，时有枯瘠病瞿昙，体轻如三岁儿，从洞门出，买来其食讫仍归。宰闻之，欲祛其惑，命壮士燃炬入洞觇其异。见洞内果宽敞，气阴森，内仍有石门东向，铁汁灌闭之，不能开。洞口坐一肉身和尚，冷如冰霜，衣腐敝而趺坐不仆，负出寺，仍闭其洞门。众意为此老诵经无疑，或知其有道行者，或疑为炼太阴者，装金供台基上，状如狮隐佛。久之，地下梵呗声如故，亦无有敢再入者。此明季事。</p>
<p>　　至我朝，康熙某甲子，邑大旱，石烁沙煎，井枯泉竭，惟北城外有沙泉一瓮，尚清澈，供民家汲饮。一日，天甫明，牧猪奴起，经寺外，见一大白蟒巨如五石瓮，长不知几许，逾殿脊，过女墙，俯首下，就沙泉饮，啯啯有声，而后身半截，犹在寺中。牧猪奴骇极，奔且号，惊寺邻，咸起，见蟒逡巡顿缩，入殿中去。</p>
<p>　　其时主席者大了禅师，闻之，函嘱无妄言。是夜，负月坐蒲团。甫禅定，梦一白衣丈夫稽首曰：“某隐于此久矣，赤早，地脉枯燥，亟出就饮，不意俗子哗噪，毁吾道行，将往峨嵋剃染。峨嵋为震旦国第一山也，具足于彼，可结清静缘。向蒙庇覆，敢不辞谢和尚？”言已飞去。</p>
<p>　　师醒而志之于壁。由是，地下始无梵呗声。三年后，南山富室袁叟，老无子，发愿朝峨嵋求嗣续，间关跋涉，半载方至。以巨骡驮茶米布帛之类，遇洞居者，与之布施，尽遣骡纲去。己则布袜青鞋独诣峨嵋寺，焚香礼佛，遍谒执事僧，求见方丈。方丈惊询乡贯，曰：“莽头陀亦珂乡同籍，挂褡于此已久，何不过访，一申桑梓情。”即命侍寮引入香积厨下，见一火头僧，古貌方颐，蜷须碧眼，貌极粗鲁，指之曰：“是也。”</p>
<p>　　叟因就与合十，僧投火杖起，握手殷恳，如旧相识。引至所居寮房，几榻明净，瓶钵雅洁，不称其貌。叟问僧：“向在故里，城乎乡乎？”曰：“吾无家，常寄迹后寺耳。”曰：“吾每入城完秋赋，何绝未一识禅范？”僧笑而不对。旋进清斋蔬笋伊蒲，味极鲜美。叟食如常人，而僧则揎袖大嚼，后以巨盎羹汁和饭杂饼饵雄啖之。笑曰：“穷饿大肚皮，饱餐常住饭，居士莫齿冷。”叟爱其豪迈，亦不之异。</p>
<p>　　黄昏清课，众僧鱼唱，僧惟诵龙德经，声如啼鸠，不可辨。夜夕，引叟门外登舍身崖，尽佛灯，满山晶莹，随风飘舞，瞥眼一灯飞至，僧急攫，以手送入叟口中，属吞之，觉如九秋霜，冷彻肺腑。笑曰：“居士大喜，明年今日当得一甯馨儿，易生易长。若欲贵，仍须广阴德，否则仅博宗祧不斩耳。”居四五日，夜与僧共榻寝，虽隔被而冷气常侵肤，异之，亦不敢问。僧忽问叟曰：“后寺方丈大了师无恙否？”曰：“大了师犹清健，惟终日瞑目坐，不甚餐饮，似少生气。”僧笑曰：“得之矣。”叟问僧曰：“师究何时归？”曰：“大了圆寂，或可暂回里门。”</p>
<p>　　明日别，僧殊恋恋，临歧赠青蚨二百，斑剥陆离，个个铜锈，皆汉时古半两也。曰：“以此佩娇儿，压不祥。”且嘱曰：“居士下山，约行四五里，可凭眺，无忘却，亦勿遽回首也。”叟牢志之，乃打包徒步别去。行四五里，至丈人松下，试回首望，见山顶大枯树上挂一大白蟒，天矫擎云，鳞甲渥雪，顶有独角，其色殷红，口吐舌，滟滟如朝霞。骇极狂奔，再里许不见矣。</p>
<p>　　遂由夔府觅船归，巴峡下流，月馀抵里，急寻大了告之，已于山上问讯时圆寂矣。叟于次年果生子，名曰光，字佛山，聪颖可爱，感其德，遂出资为大了购地瘗遗蜕，火化舍利五色。众闻叟言，咸翘首望头陀返。既而寂然，众冠服送大了骨灰诣涅槃。忽一白衣小儿手托一石塔来，曰：“以此作和尚塔可乎？”众以其小而忽之。忽风起沙飞，顷刻昼瞑。风定，小儿不见，惟巨塔高六尺，雕镂精致，已端正压涅槃上。文曰：“紫衣大师衍派五十世行僧大了灵塔。峨嵋莽头陀遣工造送。”</p>
<p>　　余童时游寺中犹见阶上有长方石，宽二尺，长五尺，中凿一方孔，旁刻两鱼，俗呼为干鱼池，为庙中一景云。石初遇雨，孔中有水，鱼即跃入游泳，后为雷击断，不能灵。其实乃塔基也，而瘗骨所在，竟湮没不可考。</p>
<p>　　懊侬氏曰：相柳率然之流，珍重桑梓如此，宜其脱胎换骨，焚修名山。今之人也，其萍飘异地者，或幕矣，或宦矣，或贸易称陶朱矣，见人之胜于己者，分明秦越，必曰吾鼻祖与君同里耳。见人困于己者，分明乡井，必曰吾与君素未谋面耳。而且冷语浸人，一毛不拔，甚至从井下石，极力挤排，其亦愧此莽头陀乎！或曰如头陀，乃蛇而人者耳。</p>
<hr>

<p><center><font color="teal" size="+1">11 ‧ 赚渔报</font></center></p>

<p>　　青乌之术，信于越而胜于皖。歙之胡上舍名潜义者，本殷实，长子希郊年二十，习武，次子希祁年十五，业儒。父母卒已十馀年，柩迁延，尚未葬，终日挈地师走山谷。择太苛，吉壤颇难。有门下客周姓者来，告于胡曰：“某闻龙口村有片地，谚云：‘龙口村，水清清，有人来葬此，代代出公卿。’翁盍图之。”</p>
<p>　　胡浼地师往，周回详视曰：“妙哉！沙水环绕，的真牛眠。然上有渔人居，不知其售与否也？”胡询周，周慨然自负曰：“某愿凭三寸不烂舌，为翁作说客。”翌趋往，视村尽处有长桥十丈，桥南老屋门首晒鱼罾，髡柳如人立，上罥兔丝缕缕，其景幽寂。门内有斑白妇与一青衣丫髻女子相对坐结网。</p>
<p>　　正拟揽语，忽有白发叟遥自上流刺船来，携巨鳞。舣舟树根，入门与妇语，少顷，即提壶将出贳酒。周急与拱揖，叟答而问曰：“君为赋鱼来乎？”曰：“非也。”“然则为买鱼来乎？”曰：“亦非也。顷有事相访，乞容某尽其辞。叟殷殷邀之茅舍中，席绿蓑少憩，妇与女均避。叟自言包姓，“祖业打鱼，居此近百年，从未与冠盖交，不审长者何谕而至此。”曰：“为此一抔土居停，胡上舍欲购作先世佳城，不吝善价也。”叟掀髯笑曰：“仆生涯寄扁舟，颇不乏𫗴粥，此祖遗片壤也，诚不敢售。虽然，长者来不易，能为蓬壁光，请以浊茗尽东道谊。”旋呼珠儿瀹茗出供客。</p>
<p>　　女应声捧陶器来。周见其修眉丰颊，举止大方，虽朴拙而有清艳。曰：“此女公子耶？”曰：“某无子，仅此一女，名珠娘，慰情聊胜无也。”曰：“曾字人否？”曰：“红鸾尚迟也。其所以然者，某欲以半子托馀生，既不敢攀金龟婿，又不愿许田舍郎耳。”周问：“顷见白鬓婆婆者何人耶？”曰：“山荆也。”周怀惭兴辞。归则枕上筹终夜，曰：“有之矣。”翌见胡，告以难购语。胡再三托，期其必成。周曰：“渠有女，与贤郎次公年相若，若聘为妇，允养二老，则渠有安乐窝，地可得也。”曰：“豚儿倔强，奈何？”曰：“许以多纳小星，何如？”胡又虑有后患。周笑曰：“痴哉，翁也！渠但贪香饵，则权在我。善则豢之，否则逐之，何患焉？”胡曰：“善。”仍浼周玉成。周三四往，包渔夫妇始许可。</p>
<p>　　明春娶珠娘归。初颇得翁姑怜，夫妇亦伉俪。居二老于别院，起居餐饮，初亦安适。诹吉毁渔舍，浼地师点穴，工人破土，掘出一小石碣，上镌篆文曰：“桥南水，九曲流，桥北土，葬公侯。仁与义，葬无愧，暴与强，葬必殃。”胡见之大乐。葬毕，筑丙舍于左，嵌石与壁，夸示乡人也。年余，郊果由军功历登剡章，官潼关将军靡下参戎，胡居然封翁矣。祁亦肆恣，日事赌博与无赖游。珠娘稍讽劝，祁拍案大骂曰：“渔婢饶舌，敢限我成腐头巾耶？自娶汝，时为乡邻笑，婢子累人不浅哉！”珠惭极，哀啼，翁姑反袒祁，而祁更横，日于阃内施恶声。周知其不相能，急以多金购县隶之女红儿与为妾，践前议也。</p>
<p>　　包渔知之，亦无如何。妇欲兴问罪师，叟曰：“吾女已失身，若拼闹，是贻弱息罪戾也，盍隐忍之。”胡瞰其懦，礼节渐疏，饮食渐菲，终日两餐，如豢狱中囚。胡之亡父，时归而示梦曰：“葬我龙口村，甚不安，然既葬矣，当遵石上字，否则殃且至。”明夕又梦曰：“石上字，非可藐忽，幸勿虐珠娘也。若忘老父言，悔莫及。”再夕又梦曰；“龙口村地更有主，益改葬为便？珠娘父母，当礼敬之，万勿使向隅。”胡醒，总以为梦幻无凭，不深信，而虐如故也。</p>
<p>　　祁自娶红儿，视其妖艳，嬖昵殊甚，珠房竟绝迹，且妆奁箱箧，皆潜运一空。一日珠遭红儿谑浪，愤告于姑曰：“儿虽陋，大也。渠纵美，小也。竟若是无礼耶？”姑冷笑曰：“汝诚大，汝裙下莲舟较渠大耳！”珠大哭回房，思自缢，又以二老在，不忍死。包渔审之确，告妇曰：“我地虽掷，舟尚在也。盍再之水云深处觅生活，免得低首向人。”乃痛哭与女决，从此音讯断矣。女既痛亲别，又嗔夫恶，遂雉经。胡薄殓而瘗之北邝。</p>
<p>　　年余，祁每醉归，辄见红儿身右有人偎坐，扪乳作嬉戏状，面目仿佛珠娘。再详视，又似一貂帽男子，倏忽不见。疑女有私，詈之，红怒曰：“我非渔家儿，能任汝作践者，我父公门虎也，一怒当即倾汝家。”祁亦怒相触，从此诟谇终夜，恒搅两亲眠，不克安枕席。一日，又睹前状，急抽刀大呼斫之，鬼影灭，视颅破血溢倒地毙者非他，红儿也。红父鸣官讼欲抵，胡倾产贿当道，始照误杀充云南军。胡惊痛，犹冀长子郊有宦槖，可再兴。忽一日，大雷雨，砂石乱飞，龙口墓震裂，棺弃十里外，白气正矗，地户复扃，石碣上字改朱篆若刊，文曰：“居者渔，赚者胡，胡背义，遭天诛。地虽裂，脉未枯，后有来者休妄图。”</p>
<p>　　胡跳足往观，堕大厕，几没顶。数月，潼关书来，郊亦于是日马逸堕毙。胡哀哭，然悔亦无及也。后果有穷秀才李十三者，父死无寸土，闻雷篆语，以轻价购去，葬父骨。服阙即乡捷，成进士。遂于渔舍旧隙筑家祠，亦以石碣嵌壁，志异且志警也。越两年，官浙之督学使，𬨎轩避雨，偶宿古庙，遇一老僧操土音，知是乡人。询之，即包渔也。自云：“刺船远去，妇痛女，哭泣死，葬某山。一身落拓，不愿操旧业，披剃遇恒禅师，许度为僧，顷始挂褡于此。”李告以胡家事，包合十曰：“善哉！善哉！如是，如是。”李回籍即携归，命居家祠，司香火。包请于李，捡妇、女骨瘗祠隙，成小冢二，志以石碑，尾附短偈曰：</p>
<p>　　嗟我妇兮，此生可哀，自嫁黔娄，百事皆乖。<br>　　磋我女兮，此生何苦，生适匪人，死归故土。<br>　　咦，前世因，今生𧕏，菩萨慈悲，一齐解结。</p>
<p>　　日前作冰之周姓，偶来游，读碑文未终行，突倒地，衣冠如蜕，身则化为小花尨，狺狺不已，歙之人观者如市。</p>
<p>　　懊侬氏曰：胡门下周姓，一嗾狗耳。善则豢之，否则逐之，一语固已上干天怒，罚之惟恐不工。夫世之富而不仁者，其左右必有一献策小人，赞成纣虐，身之化犬，其天之报与？亦胡家亡者之灵与？然包既僧矣，何不诱而斩之，劈伽蓝，煮作脯。但恐此臭脔，只可煮以乞丐釜，不堪污之以蔬笋厨也。</p>
<hr>

<p><center><font color="teal" size="+1">12 ‧ 耍字谜</font></center></p>

<p>　　沪州刺史刘公，清白吏也。老伉俪年六十，仅一女，艳慧绝伦。其先保母戈媪，本名将凌夷嗣，私授以击刺战守法，得心传。媪卒，又以慈训解填词、赋诗、猜谜、属对，称典切。甫垂髫，即抱奇志。每读史，辄大言曰：“天生女子亦犹是人耳，何必尽以簪花傅粉为可人？以压线调羹为能事？彼冯夫人、秦土官，始为蛾眉生色。”</p>
<p>　　即题卧阁曰：</p>
<p>　　巾帼何曾限，女流当自强。<br>　　牝啼原可惧，雌伏亦堪伤。<br>　　枉逐牵萝伴，安寻磨镜郎。<br>　　红闺非桎梏，心在白云乡。</p>
<p>　　公寓目，颇赏其磊落。然公性深讳言，独每对寮宷必曰：“家有豚犬儿，不欲其来沾宦习也。”二老寿诞，女洁尊内寝，跪拜称觞。</p>
<p>　　公唏嘘曰：“老夫作宦三十年，诚不敢以小民脂膏饱我囊槖，何中郎目前仅有辨琴之女，而廉吏身后且无荷薪之儿？其得罪于苍昊者深与？”因与夫人泣下。女亦汍澜，急以彩衣效莱舞，为二老寿。时幕府诸君竞尚春灯谜，公戏拈千金之子，命女拆一字，对云：“婗字。”公首肯。女亦以“耍”字进，请公覆一美人名。公拈髭久莫属。女曰：“是花木兰也。”问：“于意云何？”“乃真女而假儿耳。”公轩渠曰：“汝今之黄崇嘏，乃亦效从军人耶？”对云：“不可有此事，然不可无此志。”翌有宗人以五岁儿入继公后，亲其敏慧，厚酬宗人归。携儿入，朝母拜阿姊，命女为弟更新衣，女应命而已，亦冠男冠，服男服，金莲瘦削，裹裂帛装败絮，外罩小乌靴，然后携幼昆雁行出，双双拜膝下。</p>
<p>　　二老骇且喜曰：“此谁家不栉进士耶？顾犹子之子，不若比儿之儿，恨补蜗皇，情移伯道，自今以往，当如是慰我桑榆也。”公御下素厚，臧获无漏言。明日，出炫寮宷曰：“两儿恋父，强自故乡来，当引谒诸父执，幸勿以历齿蓬头为笑。”比呼至，揖拜如礼，应对当行，莫不交推二难，无能辨乌之雌雄也。</p>
<p>　　遂名其伯曰世璜，仲曰世珩，从此肩随。公更授女以治谱。迨公卒，璜年已十六，珩始七龄，不能当大事，女挺身扶榇回里。服除，即援例为县令，谒选授蜀之纳溪，迎母弟居于署。政声大著，执法尤严，邑之大猾，畏其威，闭户不敢出。</p>
<p>　　东部有盗魁，据险揭旗，窝众四掠。女闻报，躬率捕弟子直入老巢，手自马上缚其渠。其馀三四贼，乃向与役通者，脱其罪责，以诱捕自赎。是夜床头声铮然甚厉，呼烛睹，一短匕首刺枕畔，入木寸许。心知盗所为，然捕益急，获即手刃之。盗悉遁，民赖以安。其断狱也，无隔宿。其刑人也，必见骨。</p>
<p>　　故剧盗相为口令曰：“宁逢虎狼，不遇纳溪刘世璜。”然案犊之暇，惟承母欢，教弟读，印床花落，若无事者。然人有讶其不娶者，必以家有糟糠对。问何不纳小星？曰：“喜习静也。”一时仕蜀之吏而能者，首屈纳溪刘大令。</p>
<p>　　越十载，宦槖馀数万金。上游正欲奖以剧邑，有方伯公子某，素闻同官有私议女者，良由蛴螬之领，无棱棱结喉，樱桃之唇，无鬑鬑根蒂耳。是日正有事过邑，宴于署，女与酬酢，豪饮极欢。漏三下，公子倚醉嘲云：“大令青春，既不寻故剑，又不觅新欢，百里侯岂终鳏耶？”女笑颔之，隐几假寐。公子素不羁，拟乘隙穷其变。逡巡间，甫近玉体，女惊寤，遽腾一足起，靴脱而莲舄露焉。乃欠伸大叱曰：“伧唐突当死。乃公自髫龄以至服官，游戏宦海，已近廿年，何竟为竖子窥破！虽然，我报国抚民，官箴凛凛，乃巾帼而须眉者也，不失为奇女子。如汝曹，画眉澡发，玉貌翩翩，乃须眉而巾帼者也，诚贱丈夫哉！”言已，大吆喝，立挥之出。</p>
<p>　　公子魂销气结，乘曙色动，策马奔回。方伯审之，急以他案劫其官，遣媒妁授意，将聘为子妇。怒曰：“老公懵懵，彼不肖子破家犊也，好偾人事，即儇薄之一端，岂吾偶哉！”邑绅某，慕女才色，欲为家儿委禽。太息曰：“吾不能父于斯，母于斯，再妇于斯也。”解组日，出辞诸幕府曰：“吾已属倦飞之鸟，若徒为呼吓之乌，一何可笑。”又入而跪白其太夫人曰：“昔日儿进耍字之谜，今始验乎？请奉母返田园，视弟成名，勉加餐，消艳景，固无子而有子也，何必斤斤于真假？”太夫人曰：“善。”即日买舟南下。</p>
<p>　　邑之氓，焚香来岸，呼慈母、颂神君者以万计，咸涕泣不知所云。船出巴山，溪水甚恶。一夕至三峡，月色昏黄，草木作人态，猿鹤唳凄风。女惊起，卜以纤指曰：“此处恐有谋我者。”急呼母弟与婢媪咸起，己则短衣握铁针一把，嘱但闭舱坐，勿语言。然后猱升桅竿顶，肆瞻眺。少顷，果有呼啸来者，双桨如飞。一盗厉声曰：“刘使君，好男儿，昔不为吾辈开三面网，今当于此处解千金槖。吝则血吾刃！”女笑曰：“吾怀中有升许瓜子金，正欲犒汝等。有胆但亲手接。”旋即互詈互叫号。母弟伏舱底，战欲死，忽闻阿呀声，继以骨冬声，声声不断者片刻，馀𧕏忽哄散曰：“使君真神勇也，吾辈且退。”</p>
<p>　　女含笑下中舱，慰母曰：“阿娘无怖，儿已诛鼠贼，从此坦途矣。”问何术？则己身登绝顶，贼欲得其人而甘心者，必仰面口衔刃，手援足蟠，由下而上。女待其近，蓦以双针钉其目。贼见其手无寸铁，不知前进者何故颠入水，益鱼贯来，咸皆裂毙。盖以逸待劳，皆戈媪所授诀也。一家忭欢，女独洒泪，忆保母不置。抵钱塘，始露云鬟，反初服。置田宅西湖上，终日奉母泛舟于天光云影间，寻六桥胜迹。</p>
<p>　　弟珩善读，瞬游邑庠，领乡捷，即为之娶名家女，以媚北堂。女则长斋绣佛，焚修比优婆。太夫人矜其志，转幸守贞，可长聚首。一日有老尼负长剑来，不假阍传，直诣女室。相与合十已，即云：“愿以哑谜为女县令参箭锋、悟棒喝，何如？”曰：“可。”乃双蒲对坐，互衍奥禅，侍儿莫测其渊旨。尼忽询纳溪前事，女笑云：“是不过耍笑一场耳，阿师毋齿冷。”尼亦捧腹云：“以女人身，现宰官相，抱璞不雕，流泽靡量，耍笑一场，自家招状，直待蛇尾羊头，当迟子于妙高峰上也。”</p>
<p>　　尼去后，女神悟非常，双瞳忽作紫碧色。至午年，太夫人示寂，女缞服携小夫妇送葬毕，仍易男子装。珩问云何？笑而不答。归途，车声辚辚，顿失阿姊所在。有房老云，老尼颇似戈媪面目，疑其有尸解术，来寻高足弟子也。</p>
<p>　　懊侬氏曰：刘世璜，聂隐娘后一人也。若使之建五丈旗，必有非常用。方伯公借他案削其职，反成其高，不知是何居心？一把绣花针，既刺鸳鸯，亦诛豺虎。天下无弃物，在用之者，神而明之耳。彼方伯所谓县令者，侥幸仕进，两手如死匏，一旦遇贼，即身先鸟兽散，较之刘家女公子，不吓煞，亦当愧煞。</p>
<hr>

<p><center><font color="teal" size="+1">13 ‧ 公道娘子</font></center></p>

<p>　　扬州西山，有富翁叶姓名槐，业贾，胞弟葵，业儒，均承先人产。妻董氏尤内助，槐每与肆伙，会稽董辄于屏后较锱铢。然绝不市田亩、广第宅，因未析居也。葵游庠举优，亦名下士，嗜声色，重好友，有急难来告者，时盗公中财帛与之，乡里称为二善人，而兄则恶其所为，嫂尤甚焉。</p>
<p>　　会秋闱，兄勉与朱提三十金作川资。请益，不与。葵妻郝氏素贤，置酒内室，为良人作祖饯，唏嘘曰：“君晦运未退，此去恐数奇，然无如何，宜早归，毋浪费。不然，恐苏季子为君之前车也。”葵笑颔之。晨起解缆风利，抵燕子矶，闲步江岸，见背山临江一带村落，颇饶画意。青帘出树杪，临风动摇，知是酒舍。欲沽饮，入门则众方絷一狐，酒气醺醺，目瞑若昏睡。询之，曰：“此物踪迹诡甚，时窃饮，顷沉醉倒瓮侧，始就缚，将剥革补裘，偿酒债耳。”葵意良不忍，急摸腰裹，得银二两，请易之，遂祝而后放。狐解缚顿醒，目耽耽视葵久之，窜竹径中，遂杳。</p>
<p>　　明日抵金陵，觅寓庐，步通衢，见无赖辈假托欠官项卖妻子者，辄分资与之。友笑其迂，葵曰：“吾行吾心之所安，不计真赝也。”未入场，资已耗。试毕榜发，依然康了，贷友人金始回。兄嫂果白眼如妻言，而妻独慰藉之良厚。董谓槐曰：“阿叔不才子耳。吾夫妇昼夜大辛苦，能为渠偿无底壑耶？盍析居爨，听若所为。”槐信之，凭戚属等分书，自得十之九，以一归葵，犹津津市恩。戚属得槐赂，无一言，乡里窃为不平。</p>
<p>　　乃挈妻另宅住。临徙，入与兄辞。槐曰：“从今而后，吾弟好自为。富与贫，毋告阿兄也。”乃默对父母木主，洒泪去。然葵虽得一，犹五千金。遂修屋宇，置器具，日与风雅者游，益以好义周急为事。后渐不支，又嗜酒得病，卧床伏枕，徒搏空拳而已。</p>
<p>　　生子一，名麟，颖敏嗜读，貌亦温婉。人瞷其贫，无与议婚者。幸妻郝氏贤，纺绩度日，砖灯药灶，晨夕经营，暇犹课子读。明年，麟入泮，立意攻苦，冀博一第，为老亲吐气。独居园内小楼，书声常彻夜。邻叟五更起，犹见楼上灯光荧荧。葵兄弟不通问讯者十年矣。槐两鬓将斑，犹持筹权子母，得黄白，藏以瓮，闭密室，私曰库。生女一，行八，名萼仙，少于麟，未字也。</p>
<p>　　一夕，夫妇小饮醉卧，时褥暑，竹簟棕床，甫交睫，闻床下有窸窣声，瞰之有光，一女子蛇伏，撚纸作灯，照蚊虫。骇问之，不见。次夕又见。怒叱之，即抛砖掷瓦，举家惊惶。董北人，知为狐，乃告槐，谓宜敬祀，可勿扰。夕果女子床下立，倚几微笑，著白纱短汗衫，绿裤褶，足纤纤如笋芽。同询曰：“卿仙人耶？”曰：“然。”曰：“既仙人，何匿吾床下？”曰：“奴豫产，无名字，前生与萼妹本手足，顷远来相访耳。”董呼萼起会晤，果欢喜如旧相识，遂请于萼房下榻。女大喜，愿拜为螟蛉女。长萼一岁，众呼为七姑娘。朝夕偕萼问起居，闲即刺绣，寡言笑，举止大方，居然闺秀。</p>
<p>　　久之，众忘其为狐矣。尤善卜生理，如女言必获利。失物，如女言，必复得。畏见男子，虽门外五尺童，罕能睹其面者。婢妪有微劳，必向二老索微资奖之。自云无一钱，衣屦与萼互著，虽旧敝，女衣之如盥且香。欲为易新衣，曰：“儿与萼妹了缘耳，渠嫁儿即去，敢久累耶？”以是老伉俪益深信之。使人夸于葵，闻甚骇，妻欲往阅，坚不许。麟虽楼上读，亦微闻其异。一夕读倦，口燥欲呼茗，听机声停，知父母就寝，街柝转三更矣。犹夷间，闻扶梯有莲屣微步声，问伊谁？曰：“太夫人遣送茶果来。”视之，二八好女子也，亭亭如玉，不辨谁何。大惊，面失色。女启樱粲曰：“大郎不下楼，故不识耳，奴管家李嫂之犹女也，朝来看婶，蒙夫人留住。婶昨午灌菜圃，苔滑倾跌，至今骨酸痛，故遣奴来分劳。”麟思家本有李嫂，即亦不惧。饮其茶，清冽达心脾，意旋荡，不能持。挽女颈戏之曰：“得卿为红袖添香人，方不负此半窗明月。”女面赪微笑，收盒欲去。麟挽之曰：“卿知我犹童男否？”女曰：“谁辨郎真伪耶？”曰：“卿且辨之。”遂与狎。女曰：“郎固童男，奴亦处女，两小葳蕤，幸勿狂暴。”偎傍入帷，于飞乐甚。麟复挑灯，抱女端详曰：“李嫂发蓬蓬，鸡皮皴，何福得卿为犹女？小生虽贫，当破产购卿为良匹，死不憾也。”女推枕而起，笑曰：“郎明日问李嫂否？”曰：“容暗访之。”曰：“咦，误矣。妾与郎戏耳。郎以妾为谁？大伯家七姑娘也。若真仆妇女，郎又冠而歌朝雉，太夫人能遣干柴近烈火耶？”麟骇诧，且以兄妹名分痛悔。女笑曰：“书痴何必尔？妾与郎有夙缘，其所以先诣渠，后诣郎者，亦良有故。如慎密，可永好耳。”鸡唱，飘忽去。</p>
<p>　　由是靡夕不至，至必伴麟读。自亦溺管，另灯为麟抄制艺，字迹明媚如其人。间亦携酒肴，猜枚射覆为乐。床第之事，惟许一月三度。麟每坐愁叹，女询之，以贫告。曰：“此何难？须眉男儿，直得愁阿堵物耶？”次夕携锄来，招麟㔉苍苔寸许，瓮露，曰：“镪满焉。”</p>
<p>　　女去，告父母，掘之，数千金。嗣后，女所指掘必得。异之，女曰：“此天旌郎孝也，奴岂真如碧眼贾胡耶？”由是家暴富。一日葵病笃，医术穷，麟下楼侍疾，女亦不至。因思古孝子有刲股救亲者，迨向晨，偷至楼下，焚香告夭，解衣露刃，正欲割臂上肉，女忽至，掣刃掷地曰：“郎读书人，亦效此愚孝耶？妾心碎矣！可惜我两人未分明，难见翁姑耳。”麟急往告母，且述至富之由，益神其术。母恍然曰：“得妇如此，能以非类见弃耶？且七姑娘，仙人也，必能救而父。吾方欲香花供养之，何匿为？”言次，女已姗姗来，母急抱于怀曰：“儿，吾家福星也。”女拜母，母答拜。</p>
<p>　　袖出赤丹如豆，付麟曰：“可吮而度之。”少顷，腹震震若雷鸣，喉格格欲吐，吐寒痰碗许，疾若失。遂拜翁。问：“何术之神？”曰：“翁久贫，郁甚矣。今暴富，心花怒放，块垒动，故惫耳。此散郁丹也。”适仆妇入，女急遁，附母耳畔小语曰：“母慎密，泄则儿去矣。”由是仍麟能见，他人不能见也。女自遇麟，蹀躞往来，而萼仙固无日不与女共餐眠。次年大比，麟与女别，殊恋恋，女馈遗甚厚，矮屋中所需者无不备。</p>
<p>　　麟去果捷，泥金报喜，女私以珠玉值万金为贺。葵顿富，子又贵，兄奇之而不知其由，亦深悔从前之刻，意多致贺金以挽回之。及发银箧荡然。急视库，则封志如故，而瓮中皆去其半，大骇。统计所存，仅十之五。问女不承，疑之。镇以茶米，加以符箓，而耗脱如故。既而微闻麟事，痛恨，急遣干仆走江西，求天师。天师行符檄神将，复以事关恩怨不平，难于驱逐。仆哀之且献重资，始遣法官赍符一往。而女在家已知之，笑曰：“我去易耳，何必费许多事。且我乳母已来带我矣。”果有白发媪领骡纲十馀头来。媪入门，与女絮絮语，女盛妆入与二老告别，怒不语，女惟含笑，转握萼手曰：“妹子倒好，吾不忍别。”解手上金钏赠之曰：“他日有难，可呼七姊姊，我自来救。”</p>
<p>　　匆匆出门，与媪各跨一骡，其馀皆若有重箧在背，腰几折，铎震震向西去。葵夫妇闻女同去，惋叹。麟更伤悼，议婚必却。众笑曰；“痴男子为狐妇守贞耶？”随入都会试，行至黄河边，将渡，忽帽内甚重。心异之，试语曰：“七妹耶？”曰：“然。”曰：“何不吾袖中匿？”已而，袖果重。渡毕，与麟同车，舆夫不能见。夜宿店，问女曰：“自分不能见，卿竟来耶？”笑曰：“多少事未了耳。”抵京，试毕竟落第。麟悲感，方拟整装同归，忽吏部报单到门，盖已捐授湖北某郡知府矣。询女，女曰：“郎命宫只能得一科榜，犹翁积德所致。仆仆京华尘，徒寻烦恼，不若乘壮年作一太守，犹早得鸡豚逮养耳。”曰：“五马非两万金不可，岂易猝办耶？”曰：“妾行时骡背上物，运此久矣，昨始遣人上兑耳。”益服其神。陛辞谢恩毕，回籍迎养，履任所。从此，玉容人皆见之。事翁姑至孝，相夫多政声。晨起偶于后圃看芍药，一老幕府谢公见之，诧容貌酷似其女娟娘。女故迟迟，瞻眺益真。若非两婢侍侧，几误呼为女。异之，告于葵。夕侍宴，葵转告女，女唏嘘再拜曰：“实告翁，儿即江干被絷者也。伯翁析不平，儿暗分之使平，既报大恩，又体天意。今事毕，儿亦从此辞矣。”一家惊挽之，仓猝遂杳。麟睹剩妆零钗，痛哭欲死。</p>
<p>　　葵急聘娟娘为媳，幸对新人如故人，稍可解免。萼仙自女去，即适同里程孝廉。偶难产几绝，因忆女言，急解钏，击而祝之曰：“七姊姊救我！”应声堕一丹药，服之，儿呱呱啼。视之，英物也。槐不知，是夕仍与妻诟詈女。忽觉房外有声甚厉。走视之，壁上留书一行曰：“七姑娘谕痴翁媪知悉：分尔财与尔弟，一家人何彼此？我不过作公道人耳。再詈，当尽攫去无悔。某年月日。”槐见之大怖。及闻萼仙难产事，益惊。遂洁龛，立主祀之，题曰：“公道娘子之位。”葵夫妇八十卒于官，时麟已生三子，扶榇归，遂不仕。</p>
<p>　　槐夫妇亦相继卒，麟以长子承重，厚葬之。三子皆贵，遂辟两宅为一，题所居小楼曰：“仙云如昨之楼。”每登楼独酌，娟娘偶过谈，犹惊起欢迓曰：“七妹来耶！”</p>
<p>　　懊侬氏曰：张公九世一堂，流风已远。世人亲骨未寒，析分遗产，强者吞，弱者死，走诉戚属，意借季路一言，卒之队引豺狼，利分鹬蚌，公道已难。更有控诸大府，意求王章之折断，亦复木偶登堂，胥隶果腹，公道更难。势必待妻子嗷嗷，贫无锥立而后已。地下父母，灵若有知，能不抚膺而痛哭也哉！若七姑娘者，感恩而来，报恩而去，分香判袂，留有馀不尽之情，又不仅仅乎公道已也。果有其人，则凡咏贼王之豆萁，当尽化为田家之荆树。</p>
<hr>

<p><center><font color="teal" size="+1">14 ‧ 除三孽</font></center></p>

<p>　　沧州西郊，山色葱蓓处，隐极大村落，为众孙阖族居。族之长名百药，字邈孙，农叟且濡生也。家赤贫，性狷介，幼聘某氏女，未娶即殒，戚因贫，无与论弦续。乃独处如野僧，衾寒枕冷，魂梦不甘者，五十馀年矣。所居村隙三间茅屋，插篱为垣，挂箔当户，辍耕之馀，犹肆歌啸，声震震出金石。</p>
<p>　　瞬届除夕，风雪满天，滕六夜舞，子弟有以麸面彘肉馈岁者，杂野蔬制作饼，为明朝荐春盘供客，亦自饷。泥炉烧榾柮，煨浊酒一壶，叟且制且饮，鳏趣颇闲。听庭外有脆折声，方惧麂眼为鹅毛压损，忽有踏软琼掀箔而入者，审之则一二八好女子也。容既绝代，妆亦非时，翠袄锦裲裆，绣鞋绿裤褶。进则脱外罩紫披风挂泥壁，即云：“处士大忙，不嫌手瘃皲，许分任其劳乎？”叟思村妇中无其人，深夜穷村，亦不应有侯门亡者，疑于衷，惟笑颔以首。女偎炉略熨纤纤指，即凭几制一二枚，绝工致。叟赞云：“式仿红绫样，能入画，娘子何巧哉？”女笑而不语，惟星眸饧涩，竟体蒭香，似与叟有同嗜。即满引一觥飞至云：“田家酿，恕不清旨，尚堪一咂乎？”女含笑，遂对酌。须臾，益沉醉，玉树颓矣。一树海棠，娇唤未能醒。叟起，抚香肩，衣皆薄绵，肌如起粟，怜之。</p>
<p>　　及视壁上物，大惊，紫披风突化为茸茸败狐革，口鼻尾爪悉具者也。急覆以自家敝裘，然后就灯详视，益确。始恍然悟玉人为狐。适将执爨，乃藉作引光奴，然湿柴焰发，灿金星，霎时煨烬。再入座，女已欠伸起，喃喃软语曰：“醉乡之游乐乎？”既而掀背上裘，仓皇四顾，索披风，竟乌有，窘迫万状，向叟裣衽云：“公长者也，幸勿恶作剧，倘赐反璧，感切沦肌。”叟始犹推托，继因其哀涕，遂直陈。</p>
<p>　　女哭曰：“冤𧕏哉！实告君，妾上界天狐也。修千年，始脱革，功尚亏，不遽弃，顷贪杯中物，遭楚人炬，赤条条将何所归乎？”叟引过，谢不辍。女又问一袭敝裘，究谁为之覆？叟云：“是尚有他人耶？乃贱子怜卿寒耳。”曰：“嘘春授暖，缘遂因之，袍泽之亲，即肌肤之爱，儒家以为仁，道释家以为挂碍，处士累人不浅哉！妾守雌得嫁一老男子，本无顾惜，然而半世之苦行，一朝成敝屣矣。”言已更泣。</p>
<p>　　叟再拜云：“门外泥深可没髁，娘子纤足何能一步行？倘恕庸浊，许结天婚，则小团瓢，即子之宫也，更何归焉？”女叹云：“是亦氤氲簿上注定婚媾耳，妾何敢与数强？”因自述无姓氏，名曰花欢喜，同俦呼为花娘子，失怙恃，孤与叟同。旋闻鸡唱，爆竹震比邻，女殷勤焚柏子，燃桦烛，同拜天神地祇，然后交贺曰：“与郎约，元旦固不能行合卺礼，即宗人小辈亦不容觌面，且閟馀斗室中，百日后，始妾身分明耳。”问：“能预白宗人否？”曰：“虽无媒妁，神天临鉴，何讳之有哉？”言毕，即进室，且下键，隙皆幕遮光，鲜一线。但每有咨白，辄应诺，宛在其中也。朝暾上茅檐，老稚咸集，叟笑舞缕述昨宵事。众轩渠，疑凿空，旋闻屋内有咳唾声，始信。云：“翁既俪仙媛，是即从母、从大母行也，敢不稽首拜瞻慈范？”叟云：“且缓以百日为期，是亦仙偶嘱。”众疑信者半，然一瞥眼，则昨夜之不托，皆蒸腾列几上，初无仆御供传餐。</p>
<p>　　送客反，问云：“顷为卿之狡绘耶？”隔户应云：“既为人妻，理司中馈。嗣后有所需，郎但高声，即能自致。”由是传说遍遐迩，其急欲扩眼界者反憾春日迟，而𧕏魔生矣。</p>
<p>　　先是邻村有马氏三𧕏，其一曰马时，夜卧人家屋脊上，僵若死，伺屋内一声息，即应声化猫犬走，而椟内钱物空矣。觉者自内吆喝施器械，则滚向外。自外詈骂，掷瓦石，则滚向内。倏来去如鬼蜮焉。其二曰马安，时之弟也。披狗皮学摇尾，酷肖卢令。夜入人家盗货财，觉者蹴之，则犬声如豹。击之，则身捷如猱。立而施老拳，尤勇无敌。其三马菊花，时、安妹也。夕盗男子淫，必饱吸其精，死方已。又黑夜伏旷野，引吭哀唤，黑甜中有误应者，即摄入魂，装入傀儡腹。演杂剧，攫路人钱与堕孕妇胎，剪小儿，私为两兄炼迷药又屡矣。</p>
<p>　　官俱缉术穷，歼一𧕏而不可，然皆虐远郡不敢扰近村。顷闻孙家事，即乘机至，将移祸于仙。百日内，村中果时时夜惊。叟不知也，先期折简招村人，翌果冠裳坌至，视茅龙不剪，而门外锦步障可十馀亩，匝地覆红氍毹，陈设珍宝，俗目多未经，且仆婢满前，鼓吹迭奏，每一答应，声响若雷。</p>
<p>　　叟与女出，华服艳妆，众惊为天人，不觉𫖯首而屈膝矣。女逊而有礼，倨而能容，堂上下开玳筵数十座，珍错盈丈席，天伦极欢。然杯斝闲时窃窃耳语，盖讶其蓦富贵，村氓鄙理，不得不以夜惊疑花娘子矣。</p>
<p>　　夜深，两行画烛送之洞房，在天比翼，罔喻斯欢。明日，客再到门，则屋可打头，鹿场如故也。叟出偶有所闻，归而怨女曰：“家徒壁立，诚愧对仙人，然古之泣牛衣者，独非伉俪哉？卿若厌贫，大好远引，幸勿学穿窬贻田畯忧耳。”女佯问云：“何？”叟告以村中所疑。女曰：“嘻！妾偶缚情丝，已难飞越，若再破杀戒，更恐沉沦。但势如虎背，究未能已已者也。”越三日，召村之耆老告曰：“荒村贼警，外有疑新妇者，然乎？否乎？新妇方拟出奁资，广阡陌，筑第宅。若此事不明，玷辱奚甚。今宵贼之至，略施敕勒以缚之，幸勿轻纵也。”众以手加额曰：“既为新人鸣冤，又为此邦除𧕏，幸甚！幸甚！”</p>
<p>　　夜半二𧕏果又来，时甫登屋，突鸱尾上有巨手来缚，心急化狸奴，空中蓦撒猎网以盖之，不得逸。安掀狗皮却走，亦如胶粘，莫能剥，成真狗焉。闻时在网中号，欲啮网救之，亦吸入网。时北斗阑干，村柝渐懈，而女已遣两牧竖，桴一巨鼓，绕村呼击贼。众起视，犹曰：“猫犬耳，何张惶？”竖云：“花娘子传语，是即贼也，当舁往责供词，伏人心。”</p>
<p>　　女乃燃烛茅稽下，坐而受俘，戟指咒云：“弃人身，甘兽体，包兽心，灭人理，遇仙人，兽亦死。”猫犬乃作人语，供不讳。村人辨其音曰：“快哉！是马家二𧕏也。”女问曰：“何如？”众乞新妇施行，曰：“焚之。”时，安大呼曰：“娘子亦异类，奈何虐吾辈至死？”女笑云：“宁可物而人，不可人而兽。吾无汤王德，能为汝开三面网也。速举火，毋多言。”众噭应，荷束薪如山，烈焰既炽，𧕏骨成灰。</p>
<p>　　马菊花闻变大哭，切齿曰：“吾必有以报狐妇。”女每伤揪隘，颇难堪。叟以贫对。笑曰；“是何足虑？江海多无主之物，惟仙人能取携便耳。”因陆续自床底运出白镪二万两，购田壤可接云，兴土木比阀阅。从此人喧于室，马腾于槽，比旧居判云泥矣。明年春，女有妊将娩，预悬瓮于门，口向外。人问之，笑不答，是夕正临盆，马菊花披发缭衣，持刃突至。将履闼，飕然瓮飞下，盖顶若山邱，不容一掀掷。人方奔瞰，而屋内呱呱啼，婴儿正堕地，是为叟之长子也。</p>
<p>　　村人闻菊花瓮内如苍蝇声，自诉：“报兄仇，将甘心于花娘子，今遭毒手，悔罪矣，愿宥之，自投魑魅地，不敢再撄夫人城也。”村无男妇，莫不抚掌，恐逸出，仍不利于产妇。即环炙巨炭，一𧕏亦焦。时正苦旱，明日沛甘泽满沟洫，慰三农。人以为花娘子除𧕏之报云。年馀，女又育，是为叟之次子。长名曰伯雍，次曰叔和，皆颖敏，入邑庠，均娶名家女。女相夫教子，督织课耕，劳瘁极矣，而姿致长如二十许人。</p>
<p>　　叟则鸡皮鹤发，渐龙钟，每问云：“卿既仙矣，能无却老方乎？仆若先化，恐卿亦孤寂煞耳。”女曰：“或吾归甯时，当为君采一凤麟草。”曰：“卿前云孤孑，何又有家？”笑云：“不过鸥程迢递耳。妾姊妹宛若，亦久赋离群。”卓午，携叟走入山中，不见。明午，又携手从门外归。子妇争问讯，大笑，绝不言何往。惟叟颜色光泽，健步异寻常。又五年，雍、和同榜成进士，旗铃到门，叟正与女餐饼饮村醪。闻捷，叟哑然一笑，目遽瞑，逝矣。</p>
<p>　　女毫不哭泣。殓毕，亦卧床呻吟，抱重病。雍、和奔归，哭甚哀。女呼而谕之曰：“娘本不当死，奈前除三𧕏为阎摩所恶，数不可逃矣。其速办槥具，与汝父聚泉台。”言已起趺坐，玉柱双垂，含笑亦卒。</p>
<p>　　出殡日，冠盖而送临穴者千人。觉女材独轻，谋开视，则一玉簪一古镜，尸不见也。年馀，长妇病，梦至一处，山水楼台，色皆金碧，桃花万顷，天吴紫凤相往来。忽有呵殿至者，金芝翠盖，车上端坐一美人。审之，姑也。急下拜，姑告云：“阿婆已奉帝敕主此山，为除𧕏真妃，阿翁亦挈带成鬼仙，毫无苦。小夫妇积善做人家，不必念椿萱。”旋出松花饼与妇餐，妇三咽而醒，病旋瘳。雍出官侍郎，和官方伯，子孙亦繁衍多贵人。此丁君树亭所述者。</p>
<p>　　懊侬氏曰：人与狐偶，历代甚多，何足奇？所奇者为大地除妖𧕏，既智勇且决断，视执法懵懵之官宰，为何如乎？生有大功德于民者，死当百世祀，尸解后，膺帝封，分也。弥留时数语，未免犹巾帼习气。</p>
<hr>

<p><center><font color="teal" size="+1">全书完</font></center></p>

<hr>
    </div>

    
    
    

    <footer class="post-footer">
          <div class="post-tags">
              <a href="/tags/%E5%A4%9C%E9%9B%A8%E7%A7%8B%E7%81%AF%E5%BD%95/" rel="tag"># 夜雨秋灯录</a>
          </div>

        

          <div class="post-nav">
            <div class="post-nav-item">
                <a href="/%E5%8F%A4%E4%BB%A3%E5%B0%8F%E8%AF%B4/%E5%A4%9C%E9%9B%A8%E7%A7%8B%E7%81%AF%E5%BD%95/%E5%A4%9C%E9%9B%A8%E7%A7%8B%E7%81%AF%E5%BD%95_07/" rel="prev" title="夜雨秋灯录 - 卷七">
                  <i class="fa fa-chevron-left"></i> 夜雨秋灯录 - 卷七
                </a>
            </div>
            <div class="post-nav-item">
                <a href="/%E5%8F%A4%E4%BB%A3%E5%B0%8F%E8%AF%B4/%E6%B0%B4%E6%B5%92%E4%BC%A0/%E6%B0%B4%E6%B5%92%E4%BC%A0_001/" rel="next" title="水浒传 - 第001回 张天师祈禳瘟疫 洪太尉误走妖魔">
                  水浒传 - 第001回 张天师祈禳瘟疫 洪太尉误走妖魔 <i class="fa fa-chevron-right"></i>
                </a>
            </div>
          </div>
    </footer>
  </article>
</div>






</div>
  </main>

  <footer class="footer">
    <div class="footer-inner">


<div class="copyright">
  &copy; 
  <span itemprop="copyrightYear">2024</span>
  <span class="with-love">
    <i class="fa fa-heart"></i>
  </span>
  <span class="author" itemprop="copyrightHolder">得月庵主人</span>
</div>

    </div>
  </footer>

  
  <div class="back-to-top" role="button" aria-label="返回顶部">
    <i class="fa fa-arrow-up fa-lg"></i>
    <span>0%</span>
  </div>

<noscript>
  <div class="noscript-warning">Theme NexT works best with JavaScript enabled</div>
</noscript>


  
  <script src="https://cdnjs.cloudflare.com/ajax/libs/animejs/3.2.1/anime.min.js" integrity="sha256-XL2inqUJaslATFnHdJOi9GfQ60on8Wx1C2H8DYiN1xY=" crossorigin="anonymous"></script>
<script src="/js/comments.js"></script><script src="/js/utils.js"></script><script src="/js/motion.js"></script><script src="/js/next-boot.js"></script>

  <script src="https://cdnjs.cloudflare.com/ajax/libs/hexo-generator-searchdb/1.4.1/search.js" integrity="sha256-1kfA5uHPf65M5cphT2dvymhkuyHPQp5A53EGZOnOLmc=" crossorigin="anonymous"></script>
<script src="/js/third-party/search/local-search.js"></script>





  





</body>
</html>
