<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width">
<meta name="theme-color" content="#222"><meta name="generator" content="Hexo 6.0.0">

  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">



<link rel="stylesheet" href="https://cdnjs.cloudflare.com/ajax/libs/font-awesome/6.2.1/css/all.min.css" integrity="sha256-Z1K5uhUaJXA7Ll0XrZ/0JhX4lAtZFpT6jkKrEDT0drU=" crossorigin="anonymous">
  <link rel="stylesheet" href="https://cdnjs.cloudflare.com/ajax/libs/animate.css/3.1.1/animate.min.css" integrity="sha256-PR7ttpcvz8qrF57fur/yAx1qXMFJeJFiA6pSzWi0OIE=" crossorigin="anonymous">

<script class="next-config" data-name="main" type="application/json">{"hostname":"6gpp.github.io","root":"/","images":"/images","scheme":"Gemini","darkmode":false,"version":"8.14.0","exturl":false,"sidebar":{"position":"left","display":"post","padding":18,"offset":12},"copycode":{"enable":true,"style":null},"bookmark":{"enable":false,"color":"#222","save":"auto"},"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"stickytabs":false,"motion":{"enable":true,"async":false,"transition":{"menu_item":"fadeInDown","post_block":"fadeIn","post_header":"fadeInDown","post_body":"fadeInDown","coll_header":"fadeInLeft","sidebar":"fadeInUp"}},"prism":false,"i18n":{"placeholder":"搜索...","empty":"没有找到任何搜索结果：${query}","hits_time":"找到 ${hits} 个搜索结果（用时 ${time} 毫秒）","hits":"找到 ${hits} 个搜索结果"},"path":"/search.xml","localsearch":{"enable":true,"trigger":"auto","top_n_per_article":1,"unescape":false,"preload":false}}</script><script src="/js/config.js"></script>

    <meta name="description" content="01 ‧ 香妮儿  　　任城某夫人，为金乡世家女。偶归宁，遇一农家妇，年廿馀，裙布钗荆，貌颇修洁，依依膝下，坚乞携之返任城，任洒扫炊爨诸事，不计佣值也。夫人允其请。归则勤厥职，得人怜。惟卓午后，必怀两蒸饼贸贸焉、皇皇焉出走于城厢内外，日下舂始回，月馀无间。夫人诧而问之，默无以应，涕涔涔。坚询之，始怆然自陈云：“儿夫家颇充裕，非佣而后食者，顷随夫人来，为寻老母消息耳。”因而泣下。曰：“妮子殊">
<meta property="og:type" content="article">
<meta property="og:title" content="夜雨秋灯录 - 卷四">
<meta property="og:url" content="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E5%A4%9C%E9%9B%A8%E7%A7%8B%E7%81%AF%E5%BD%95/%E5%A4%9C%E9%9B%A8%E7%A7%8B%E7%81%AF%E5%BD%95_04/index.html">
<meta property="og:site_name" content="得月庵">
<meta property="og:description" content="01 ‧ 香妮儿  　　任城某夫人，为金乡世家女。偶归宁，遇一农家妇，年廿馀，裙布钗荆，貌颇修洁，依依膝下，坚乞携之返任城，任洒扫炊爨诸事，不计佣值也。夫人允其请。归则勤厥职，得人怜。惟卓午后，必怀两蒸饼贸贸焉、皇皇焉出走于城厢内外，日下舂始回，月馀无间。夫人诧而问之，默无以应，涕涔涔。坚询之，始怆然自陈云：“儿夫家颇充裕，非佣而后食者，顷随夫人来，为寻老母消息耳。”因而泣下。曰：“妮子殊">
<meta property="og:locale" content="zh_CN">
<meta property="article:published_time" content="2000-10-24T16:00:00.000Z">
<meta property="article:modified_time" content="2024-05-02T22:38:21.643Z">
<meta property="article:author" content="得月庵主人">
<meta property="article:tag" content="夜雨秋灯录">
<meta name="twitter:card" content="summary">


<link rel="canonical" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E5%A4%9C%E9%9B%A8%E7%A7%8B%E7%81%AF%E5%BD%95/%E5%A4%9C%E9%9B%A8%E7%A7%8B%E7%81%AF%E5%BD%95_04/">



<script class="next-config" data-name="page" type="application/json">{"sidebar":"","isHome":false,"isPost":true,"lang":"zh-CN","comments":true,"permalink":"https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E5%A4%9C%E9%9B%A8%E7%A7%8B%E7%81%AF%E5%BD%95/%E5%A4%9C%E9%9B%A8%E7%A7%8B%E7%81%AF%E5%BD%95_04/","path":"古代小说/夜雨秋灯录/夜雨秋灯录_04/","title":"夜雨秋灯录 - 卷四"}</script>

<script class="next-config" data-name="calendar" type="application/json">""</script>
<title>夜雨秋灯录 - 卷四 | 得月庵</title>
  






  <script async defer data-website-id="" src=""></script>

  <script defer data-domain="" src=""></script>

  <noscript>
    <link rel="stylesheet" href="/css/noscript.css">
  </noscript>
</head>

<body itemscope itemtype="http://schema.org/WebPage" class="use-motion">
  <div class="headband"></div>

  <main class="main">
    <div class="column">
      <header class="header" itemscope itemtype="http://schema.org/WPHeader"><div class="site-brand-container">
  <div class="site-nav-toggle">
    <div class="toggle" aria-label="切换导航栏" role="button">
        <span class="toggle-line"></span>
        <span class="toggle-line"></span>
        <span class="toggle-line"></span>
    </div>
  </div>

  <div class="site-meta">

    <a href="/" class="brand" rel="start">
      <i class="logo-line"></i>
      <p class="site-title">得月庵</p>
      <i class="logo-line"></i>
    </a>
      <p class="site-subtitle" itemprop="description">万卷古今消永日，一窗昏晓送流年</p>
  </div>

  <div class="site-nav-right">
    <div class="toggle popup-trigger" aria-label="搜索" role="button">
        <i class="fa fa-search fa-fw fa-lg"></i>
    </div>
  </div>
</div>



<nav class="site-nav">
  <ul class="main-menu menu"><li class="menu-item menu-item-home"><a href="/" rel="section"><i class="fa fa-home fa-fw"></i>首页</a></li><li class="menu-item menu-item-sitemap"><a href="/links/map.html" rel="section"><i class="fa fa-sitemap fa-fw"></i>阅历</a></li><li class="menu-item menu-item-tags"><a href="/tags/" rel="section"><i class="fa fa-tags fa-fw"></i>标签</a></li><li class="menu-item menu-item-about"><a href="/about/" rel="section"><i class="fa fa-user fa-fw"></i>关于</a></li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup"><div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" maxlength="80"
           placeholder="搜索..." spellcheck="false"
           type="search" class="search-input">
  </div>
  <span class="popup-btn-close" role="button">
    <i class="fa fa-times-circle"></i>
  </span>
</div>
<div class="search-result-container no-result">
  <div class="search-result-icon">
    <i class="fa fa-spinner fa-pulse fa-5x"></i>
  </div>
</div>

    </div>
  </div>

</header>
        
  
  <aside class="sidebar">

    <div class="sidebar-inner sidebar-overview-active">
      <ul class="sidebar-nav">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <div class="sidebar-panel-container">
        <!--noindex-->
        <div class="post-toc-wrap sidebar-panel">
        </div>
        <!--/noindex-->

        <div class="site-overview-wrap sidebar-panel">
          <div class="site-author animated" itemprop="author" itemscope itemtype="http://schema.org/Person">
    <img class="site-author-image" itemprop="image" alt="得月庵主人"
      src="/images/avatar.jpg">
  <p class="site-author-name" itemprop="name">得月庵主人</p>
  <div class="site-description" itemprop="description">所有在读书中度过的日子都是美好的</div>
</div>
<div class="site-state-wrap animated">
  <nav class="site-state">
      <div class="site-state-item site-state-posts">
        <a href="/archives/">
          <span class="site-state-item-count">1234</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
          <a href="/categories/">
        <span class="site-state-item-count">8</span>
        <span class="site-state-item-name">分类</span></a>
      </div>
      <div class="site-state-item site-state-tags">
          <a href="/tags/">
        <span class="site-state-item-count">56</span>
        <span class="site-state-item-name">标签</span></a>
      </div>
  </nav>
</div>

        </div>
      </div>
    </div>

    
  </aside>


    </div>

    <div class="main-inner post posts-expand">


  


<div class="post-block">
  
  

  <article itemscope itemtype="http://schema.org/Article" class="post-content" lang="zh-CN">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E5%A4%9C%E9%9B%A8%E7%A7%8B%E7%81%AF%E5%BD%95/%E5%A4%9C%E9%9B%A8%E7%A7%8B%E7%81%AF%E5%BD%95_04/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="夜雨秋灯录 - 卷四 | 得月庵">
      <meta itemprop="description" content="">
    </span>
      <header class="post-header">
        <h1 class="post-title" itemprop="name headline">
          夜雨秋灯录 - 卷四
        </h1>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2000-10-25 00:00:00" itemprop="dateCreated datePublished" datetime="2000-10-25T00:00:00+08:00">2000-10-25</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
        <span id="more"></span>

<hr>

<p><center><font color="teal" size="+1">01 ‧ 香妮儿</font></center></p>

<p>　　任城某夫人，为金乡世家女。偶归宁，遇一农家妇，年廿馀，裙布钗荆，貌颇修洁，依依膝下，坚乞携之返任城，任洒扫炊爨诸事，不计佣值也。夫人允其请。归则勤厥职，得人怜。惟卓午后，必怀两蒸饼贸贸焉、皇皇焉出走于城厢内外，日下舂始回，月馀无间。夫人诧而问之，默无以应，涕涔涔。坚询之，始怆然自陈云：“儿夫家颇充裕，非佣而后食者，顷随夫人来，为寻老母消息耳。”因而泣下。曰：“妮子殊懵懂！妇人出嫁，非襁褓间物，岂有自家门户一转瞬而茫然者耶？北堂所居，循途即得，何若是之难寻？”曰：“非也。儿家本赤贫，年五龄，父病卒，母尽售茅棚长物，始购薄桐棺，携儿送葬北邝。后自度万不能守，道至一处，有桥有河，河有船，岸有行旅，宛目前南关风景，当日不识也。正行时，一男两女自东来，与儿母刺刺言。母涕不能仰，旋解襟上五文钱，买一炊饼，置儿手。瞥眼间，母不见，滚地袁号，亦无人问。因茕茕入一城门，沿街行铺，趋就乞食。三四日忽遇一莽男子，凝睇多时，问我踪迹，具告之。渠诡云儿戚，且云：‘汝母改嫁，汝将何依，曷依我为活’？不得已，涕泣随之。行二日，达一村墅，即今金乡之乡，其家一翁、一妪、一童男，与渠语多时，渠书一纸与翁，翁以两贯钱与渠，渠去，儿遂留。翁妪即今之舅姑也，童男即今之良人也。幸舅姑爱儿若己出，年十六即配为儿妇。家务农，频年有秋。惟儿背人时号恸，蓄求母之志且坚。舅姑得其情，怜而许可，始承夫人携带至此。不得母，誓不还耳。”夫人急抚其背，曰：“孝女也，孝女也！向几皮相子矣。然而茫茫道途，从何踪迹？别已十数年，汝母之声音笑貌尚记其仿佛耶？”曰：“吾母齿虽迈、服虽更，而面庞固无日不嵌儿心曲。见可得其似，问可得其详，只虑求不面，不虑面不识耳。”夫人嗟赏，听其出游，且命臧获代物色。</p>
<p>　　时正首夏，农功正忙，村姑老少妍媸，咸作苦于绿荫深处。女瞰钗笄多处，必趋与攀话，说当日别母事。人俱爱怜，然罔知母耗，惟代为扼腕而已。一日行倦，视路口有尼庵，内外岑寂，灵筛不卷，炉篆犹温，龛内肖一女像，水仙也。女对之叩拜，默祷喃喃，即就蒲团憩而假寐。甫交睫，突一美女子风裳月帔，环佩姗姗，自外至，呼女曰：“汝寻母者耶？”曰：“然。”曰：“惨惨乌私，思之不得。于何求之？石佛之侧。”言已，指内曰：“汝母来矣。”女一回首，则美女顿杳。而己亦顿寤，乃牢牢记石佛二字。适优婆来，问庵有石佛否？曰：“无。”问：“郊有石佛祠乎？”曰：“东去数里，良有石佛闸，祠则未闻也。”女恍然若有所悟，视庭前松影正覆槐，日尚高，急望东狂奔。少顷至闸，果有石佛古迹。然鸦奴龙媪，谁示指南？一老妪满面鸡皮皱者，神情居然似母，心急不辨真赝，遽抱而呼之曰：“娘！”声泪遽迸。妪大惊，自云：“从未生女，谁家女子来此戏弄老身？”女颇自惭，旁观者莫不鼓击以为孟浪。忽一斑白妇了视良久，遽呼女曰：“汝是香妮儿耶？”女破涕急应曰：“儿是香妮。”曰：“是香妮，当是吾女。”女悲号云：“识香妮者，当是吾母。”母云：“且缓，真香妮耶，其左胁下有小瘤，如龙眼大。”女跃起自承而大呼曰：“儿有瘤，儿真有瘤。”与母摸索，果不诬，乃相持痛哭。既而母又疑非是，且辍哭间，忽两少年闻声坌至，曰：“母何悲？”曰：“汝姊来，汝姊来寻我矣。”少年错愕，盖母再醮所生之两子也。后夫故家小康，因从未言当日有女，故惊骇莫比。哭已，携至家，互述遭遇，两弟叩以女兄礼，笑啼并作，邻人来观。秉烛夜阑，相对若梦，问女何以至此？以邑绅夫人对。翌携礼物谢夫人，并以冥镪麦饭寻女父葬处。至则万冢攒攒，惊禽骇兽相飞逐，一抔黄土久已模糊。日暮始痛哭而返。然而两家姻娅，则由此始通。某夫人矜其孝，嘱文人作传以传之，因循未果。黄君近午为我言，故笔其梗概。又云：女初遇母时，匆促三四语，即跪进怀中蒸饼。母云：“我此时固未尝饥也。”曰：“母虽不饥，然儿之寸心固无日不愁母饥，每一闭目，即见母当日啼饥情状。”是语也，即愚人耳，亦当泪涟。</p>
<p>　　懊侬氏曰：香妮由弃而行乞，由乞而遭拐，而为人家妇，迢迢十数载，艰苦备尝。其心中只知有母，不知有他，卒也孺慕之思酬于一旦，其某夫人之慈惠与？抑水仙神之灵感与？盖一腔至性，百折不回，早已格鬼神而达帝夭矣。彼席丰、履厚而不能事其亲者，须眉耶，非须眉耶？如香妮儿者，巾帼耶？非巾帼耶？</p>
<hr>

<p><center><font color="teal" size="+1">02 ‧ 海阳李氏女郎</font></center></p>

<p>　　庚申，粤逆窜东鲁，狼奔豕突，登州阖郡皆遭蹂躏。有海阳李氏女子，为贼所掳，胁登马背，掩袖悲啼。女貌艳而才丰，私以剪刀自卫，贼百计诱之，女以剪刺玉肤，花容碎裂，终不为所污。同难女流谓女曰：“汝既不能归，又义不受辱，何不径死，作一了当？”女曰：“我视死如归矣。其所以含垢忍耻，延旦夕生者，良由上有爹娘，下无兄妹，冀一旦脱身，归慰老亲耳。”比携至兰山，突遇僧邸，迎剿奋击，贼败北。女又为乱兵所得，欲污之，女厉声曰：“汝曹较贼尤恶耶？贼且无如我何，况汝乎？”言已，出剪刀刺臂上肉，血缕缕，溅衣襟，一老幕府审之，收作养女，允得隙送之归，遂遗落刘家砦，后竟不知所终。先有逃弁将返海阳，女潜托寄家书，后附七律八首。弁出，为要津所获，斩之。女之诗遂传于时，而书早遗失，名又湮没，惜哉！顷从孟君敬甫处录出。诗日：</p>
<p>　　静锁深闺十八年，何曾觌面到人前。闲将宝鸭焚香火，早向兰窗理翠钿。<br>　　蝶梦乍回春寂寂，梨云初落影娟娟。无端匝地烽烟起，骨肉惊分各一夭。<br>　　亘天烈焰逼通宵，广厦连云一炬焦。惊听鬼车从昨夜，胁随征骑在今朝。<br>　　青春早值流离劫，红粉安能顷刻销。太息昆仑难再得，谁从虎口度红绡。<br>　　高堂撒手惨如何，玉箸交垂湿绛罗。鼙鼓声中心胆裂，旌旗影里恨愁多。<br>　　香闺昨夕方停绣，逆旅今宵又枕戈。幸少菱花铜镜子，自家不识蹙双蛾。<br>　　满眼凄凉满腹酸，蓬松云鬓泪阑干。兰闺那解无家苦，莲岛何堪行路难。<br>　　硬把红巾披凤髻，强将铁甲换罗纨。乡关何处能回首，坑雨铃风彻骨寒。<br>　　哀哀画角又移兵，夜色朦胧正五更。万叠愁云连远寨，一钩残月冷荒城。<br>　　草枯木落含悲态，鹤唳猿啼带哭声。遥想椿萱门外望，几曾割断念儿情。<br>　　空山落日罥残霞，野店荒村噪暮鸦。前队喧呼方驻马，后军答应早停车。<br>　　疮痍满地天应泣，刁斗无声夜忽哗。闻说何缘归旧路，明宵依又宿谁家。<br>　　梗断萍飘黯自伤，中途何幸遇僧王。雷霆一击妖氛散，杨柳千条驿路长。<br>　　滴泪可怜鹃暗泣，临书翻妒雁高翔。兰山西角刘家砦，苟且偷生学豹藏。<br>　　海上登州属海阳，村名牛渚是儿乡。恨无兄弟孤生李，未嫁夫君大道王。<br>　　愿借寸丹求伯叔，好将尺素达爷娘。谁能义赎文姬返，镂肺披肝誓不忘。</p>
<p>　　懊侬氏曰：昔黄九烟闻汉阳女子被掳至江口，作绝命诗七首，付担水人，托交与读书相公，然后耸身赴水死。时人以诗刻石，江上过而读者，罔不流连。九烟深以不知女名为恨，或示于乩，曰：卢佛莲。或示于梦，曰：佛保。均不得其详。兹读李氏女郎诗，几与九烟同一恨事。</p>
<hr>

<p><center><font color="teal" size="+1">03 ‧ 长人</font></center></p>

<p>　　长人者，徽人，造墨为业。兄弟两人均长丈馀，衣食颇难敷，深以为苦，每出市上，小儿欢噪走逐之，呼曰：“长人来！”又名曰：“赛山魈。”一日西洋人遇之，以为奇，以多金聘之去，为制显宦冠服极华，择洋妇之黝且矮者配之，置于危楼，窗面面嵌玻璃，饵人瞩之，则头大如五石瓮，腰围如五石瓠矣。观者争掷金钱如雨，以故获重利。又缄以极大玻璃盒，舁往邻国诸海岛，以示奇异，辄夸耀曰：“中华有如此大人，我能舁之来。”则凡以大人自炫者皆可危矣。</p>
<p>　　又都中有某妇，妊三年不育，体日长而腹日皤，食斗许尚不能饱，家由是竟贫如洗。吾尝谓彼长人若不遇西洋人，即以此妇配之，真无独而有偶也。独是配其兄矣，乃弟又为之歌朝雉奈何？彼洋人使之修短悬殊，岂即云泥之隔耶？一笑。</p>
<hr>

<p><center><font color="teal" size="+1">04 ‧ 谷慧儿</font></center></p>

<p>　　扬州西山董君名韶秀，字梅伻，美男子也。少以神童补博士弟子员，其父晟钟爱之若命。时草贼刘青海蠢动，村堡郡邑，团防备御。凡世家子，多于呫哔暇习武备，生亦与焉。择配甚苛，每云“娶妇须无俗韵，庶生子始得英物。若蓬首鸠盘荼，宁终鳏耳。果得可人，当不以门第限。”一时议婚辄少许可，晟亦不忍拂，以故年冠犹独居也。一日，有老夫妇携一幼女、一秃发童来，自云陕人，戈姓，善演戏术，鸣钲击鼓，各献所长。</p>
<p>　　女名谷慧儿，貌艳冶，弄盆子，唱鹧鸪，舞柘枝，观者如堵墙，无不喝彩。尤能纤足绳上行耍，浑脱浏亮，令人想公孙大娘。女甫下，即见秃发童献方朔桃，栽庄子瓜，变幻生物，女遽捧金漆盘索戏值，得彩甚丰。瞥见生杂人丛中，如鸡群鹤立，凝睇不忍去。生亦爱其美，溜眼波焉。少时生渴思饮，女于百步外掷樱桃入生口，屡掷屡中，如弹无虚发。</p>
<p>　　市散观止，生茕茕步芳郊，女突于身后牵衣，问姓名居址，详告之。又以绣帕裹樱桃百颗赠生，且曰：“郎于夜静，曷过我寓庐清谭？”生应之而终怯物议。明日再演，不敢往。旋有媒约诣晟，告曰：“戈史爱贤郎英发，愿以息女奉箕帚。”晟却之，生不知也。明年，翁媪复来，于近村芳草地开围场，筑行台，彩丝错杂，金碧陆离，扬言曰：“吾女年及笄，当为人妇，然不愿阘茸儿，今与诸君约，无论流品，不计家世，敢登台与吾女一角拳勇，胜则嫁。年迈人无食言。”每晨鼓吹毕，哀丝豪竹迭奏，女艳妆含笑登场，较曩时尤美。视台下老稚咸集，乃扣梁而歌曰：</p>
<p>　　怕逐杨花结阵飞，好花莫当野蔷薇。蔷薇花好刺伤手，郎若无情妾自归。</p>
<p>　　歌毕娇唤曰：“好男子何妨赐教，一角低昂，无腼腆为裙钗笑也。”里之恶少年，既恋其美，又恶其夸，且藐其柔，乃鱼贯上。甫交手，即如片瓦高处掷，数日无胜者。次日，生在塾中闻其异，偕同砚人来窥。女弹铗歌曰：</p>
<p>　　水上清风天上月，云际鹣鹣波底蝶。不为卿卿我不来，好花欲折何妨折。</p>
<p>　　生闻之心动，然惮其勇，不敢角。众怂恿之，乃揽衣跃登，拼博美人一掷为笑。女见生若不相识，含笑曰：“妾风尘陋质，不敢附名门，窃借好身手作红丝，非儿戏，倘有冒触威仪，能赐怜恕否？”生曰：“试为之。”众睹生与女如璧蕊琼英，因风滚舞。无何，女遽折小蛮腰，翘莲瓣，作天女扫花势。生乘隙遽托足一掷，女已跌百步外，伏地娇啼。翁媪齐出拍掌曰：“真吾婿也。”即盛服诣生家，以意告晟，晟不许。翁曰：“前已预言，谁教文郎显手段，绝无怜香惜玉情耶？谷慧儿当场出丑，非市上买蔬果能任人颠簸者。”晟不应。妪曰：“若毁约不难，烦君家闺秀出与吾家秃发童一掷便了。”晟怒叱之。翁即伸掌擘庭前大槐树，树断如刀切，曰：“儿女婚姻，三生注定，敢有再拘执者有如此树。”晟始恐怖。村中父老艳其事，争赞其成。须臾，鼓乐雷动，彩舆到门，白足健儿十余人，轮运妆奁，极富。呼生出，与交拜，成嘉礼。堂上设华筵，若宿构者。翁媪上坐，顾村人曰：“女貌虽陋，奁箧虽薄，尚不辱没葭莩乎？”举杯略一呷，秃发童跪白曰：“两卫备矣。”翁媪即起辞，晟挽留不迭，问何之？曰：“愚夫妇大忙，其所以仆仆风尘逢场作戏者，为小妮子择婿耳。顷付托得人，从此天涯海角无定止矣。”匆匆出门，各跨一骡，电掣风驰，踪迹顿杳。众骇诧，究不知其谁何。</p>
<p>　　入视洞房，穷极壮丽，亦不知何猝办如是。生之小友闻得丽偶，争致酒为贺，扬俗谓之送房。其实恣饮嚼，供嘲谑，陋习也。生为众劝饮，酩酊沉醉，比客散，已玉山颓。莲漏三催，生斜卧绣榻，女凝妆坐镜台侧，遣婢媪就寝。突见床顶有刀光一闪，女不语，支颐假寐伺之。盖梁上君子瞰其奁富，乘闹新时掩入，意女勇，亦从无新嫁娘能捉贼者。遽从床顶跃下，扛一巨箧，肩负出房。女从容抽刃出，随贼跃登屋，屋尽登楼，楼尽登墙，遽捉其领若千钧压。贼舍箧，哀释之。女曰：“狗奴若不留一切证，吾无以对吾夫，曷留下首领去？”贼哀之，涕欲死。女抽刃削其两耳下，始放走。</p>
<p>　　女携箧袖耳归，众犹酣寝，鸡犬不惊。掩户卸妆，移烛入帏，为生解衣，抱入香衾。生醒们之，肌肤滑腻，香泽温柔，狎之，犹处子也。清晨拜见姑嫜，袖出两耳掷几上，血犹漉漉。惊询，详告之。问：“既真勇，何艺出怯书生下？”曰：“是不过攀龙附凤计耳。”问翁媪何人，笑不答。伉俪甚笃，事翁姑至孝，尤善居积，自女归后，家暴富。晟清贫起家，吝于资，女则时以钱米周人急，艳名贤声，溢于桑梓。</p>
<p>　　年馀，贼由西道来侦实，举村欲徙，女不可。村东固有刘厉王庙，早颓败，女命拆瓦甓，累累置路侧，如棋布，如星罗。匿翁姑于曲室，嘱生领村人伏要隘，云：“见灯光即起大呼。”安置讫，贼大股至，蚁集蜂屯，疾如风雨。女华妆立村门，招之以手。贼奔入，如千岩万壑，愈走愈迷，正谋返退，瓦甓忽飞起，碎贼首，黑风怒号，白昼若冥。贼见一女子提红纱灯引导曰：“吾观音案前龙女也，曷随行得生。”贼环叩诵佛号，行十余步见纱灯大亮，伏者尽起，引吭大呼。贼乱，自相践踏，堕大泽中。风定，官兵来，咸就擒。内一贼无两耳，盖即前之扛箧者。女出奁中资五千金，重建厉王庙，勒碑纪事，云：“是捷赖神助，归功于神。”又出二千金赈乡里。生略止之，女笑曰：“郎尚以武备为尽可恃耶？”既而生及第，父母相继逝，生子一，名庄，秀蔼可人，急为聘名家女鹤官，委以家事。时村中有孀妇生遗腹女而逝，女殓其母而抚其女，名曰弃儿，属媳鹤官曰：“试乳哺之，长必有福，年二十始与论婚。”一日与生更行装，随一婢一媪，遍辞戚属，云将往游太行。村人争来送行，甚有牵衣涕下者。女曰：“善视吾儿，即报德，毋恋恋也。”言已，抽剑画地，曰：“以此为界。”视画迹如血，而车马已远矣。庄后获解官，东浙岁饥，擅发仓廪，触怒长官，奏劾之。朝廷遣官来勘，庄伏谒甚恭，而官人殊傲慢。及详视履历，大惊，问父母姓氏，告之。忽伏拜曰：“是吾兄也。”自云大梁籍，父母居汴时所生，名严，亦少年科甲，每闻父母云有兄居扬，不意晤于此。且云已遣人迎养矣。因出资代兄斡旋，得弃官，无馀罪。严亦新迁官，即莅任，无何，使者回，仅携婢媪来，云太公太母晨起游太行，数月不返。闻之惊悼，遣人四访，无消息。庄即移家于汴同居。严新丧偶，即以弃儿妻之，甚相得。至今村人感其德，于厉王庙侧建祠，肖像祀之，曰双仙庵。</p>
<p>　　懊侬氏曰：竿木家儿有仙材欤？怜香掷果者情也，飞行跳荡者侠也，侠得情而愈灵，情以侠而始真，然后慕寥廓之空，操吐纳之术，情亦仙，侠亦仙也。慧卿，慧卿，岂以茫茫天壤绝无磨镜者乎？抑以翩翩董郎夙有仙骨者乎？结束登场，情态令人可想。</p>
<hr>

<p><center><font color="teal" size="+1">05 ‧ 白老长</font></center></p>

<p>　　保定范叟，只一子，名希淹，十八补博士弟子员，弱不胜衣，叟所钟爱，顾因贫，年十九尚未娶。时将秋闱，下帷肄举业。一夕正伏案作蝇头楷，突一好女子著洋纱雪花比甲，满头插洋花朵，襟挂洋钢表，貌亭亭，顾生书，赞曰：“好笔力。”生审为狐，置不理。然由此时至，或执生手，凭生肩，捋生裤，种种挑逗，而肤香发泽能醉心，久久不自持，遂与狎。</p>
<p>　　女亦不自讳为狐，惟劝生皈依天主，可御贫。生漫应之。月馀，体惫，骨柴立。叟顾子形渐销，惊询之，以实告。顾无计可遣去，忧虑莫名。</p>
<p>　　一日有老人来，苍颜白发，自称为白老长，登堂谒叟，貌蔼如，云家在西山，少习敕勒，精驱役。叟告以子病，乞祓除。曰：“易耳。”戟指画水，咒移时，遍洒屋宇，狐果绝迹。叟欲酬以金，不受。第曰：“贤郎患未已也。”询何故？曰；“仆在此，则狐遁。仆去，则狐又来，且更恣。仆又劳劳，不能常住尘埃，奈何？”叟求万全。曰：“无已，仆有弱息，年及笄，尚待字，曷即妻公子？渠亦有术，固为公子护身符，且免老朽桑榆累，非两全乎？”喜而诺之。</p>
<p>　　翌日，老人褐冠鲜衣，导数人肩舆至。扶出，则一绝色女郎也，纤腰婀娜，体轻而柔，行步便捷，无羞涩态。叟与老人坐视两小成嘉礼，琴瑟双双，其乐靡极。夕送生入洞房，叟另除室馆老人。夜半忽闻剥啄声甚厉，叟拔关出视，则老人所逐之狐也。白知之亦起，问曰：“定欲寻死耶？不然何又复返？”狐怒曰：“汝不过西山一巨蛇耳，敢于假托驱狐，为女觅老公，无耻孰甚？”白亦怒，口吐舌，长数尺，直如剑，刺狐女鼻。狐倒地复本相，口犹人言，哀哀求恕。白曰：“法本不赦，姑看吾女合卺夕，事事求吉利。舌剑之利，汝既知惮，曷速遁，免污乃翁舌。”狐仓皇遁去。</p>
<p>　　翌日，老人坐中堂，看女梳头，婿把卷，喋喋与叟话家常。忽来一狐党𩳁僧，声言诛妖，闯入，席地坐，闭目合十，喃喃诵咒语。白笑曰：“技止此耶？”火之，烈焰应声起，𩳁僧蟠炙如肥牡，抱头鼠窜去。先是狐归诉于主者，遣门下𩳁来，𩳁归又遣魈僧来，甫至门首，即叫号，声如雷，腹大如彭亨豕，手执利刃亮如霜雪。而白已伺于庑，比入未及言，白遽喝曰：“火之！”火即生魈股际，腾腾及须眉，额烂头焦，不可忍，急夺门遁，火滚滚随之焚。</p>
<p>　　市人无老稚男妇，争抚掌曰：“快哉此火！”主者益羞愤，鸣于将弁某，且啖以金，更挟以势。某惶遽承命，乃飞签捉叟父子，将置有司囹圄，坐以妖法。时收者在门，生回告女曰：“卿父为某驱魅，今为卿得罪。某死不足惜，所难堪者，老父耳。”女亦泣。老人顾生笑曰：“痴男子何其馁也，曷随公人去，桁杨刀锯，仆自当之，无预汝父子事。”明日，某鞠生，将绳以法，生无言，惟大呼“白丈人救我！”白昂然入，挺立不跪，顾某笑不已，舌时出唇外数尺，光焰焰，若朝霞。某惧诧曰：“汝何者妖，敢若是？”曰：“仆诚西山千馀年之老白蛇，然仆修炼精吐纳术，从不噬人害生物，以故雷霆不能诛，仙法不能纠，是蛇而人，且将仙也。视汝虽俨然人上者，不过人而兽，较彼之人而畜，畜而人者，更可嗤耳。”</p>
<p>　　言已，袖出一鳞，大如盆，明如镜，呈案上曰：“此宝物也，请赂之。”某取以自烛，则驴头修修然，汗浸浸如蒸笼上气。急掷之，铿然堕地，碎且顿灭，叫骂不已。白笑曰：“此其所以为驴也，自以为一鸣惊人，讵一看草料，即颡首、戢耳、受羁勒，驴之本领不过如是耳。”言已狂笑，声如裂竹，如怒鸮，满堂皂隶皆失色。既而太息曰：“公膺简开府一郡，不能制畜，且为畜愚，罪无辜之良民，亦何其愚乎！况畜之来也，其罪恶不能殚述。凡有人心者，莫不思寝其皮，而食其肉。公独卫之，何也？抑为伊所嗾，不得已耶？”某语塞，大呼“杖来！”白瞋目曰：“驴性又发耶？火之！”言未已，座上人已衣履煨烬矣。某不敢复理，立释范叟与生，而谢狐党。白亦从兹远引，不复至。</p>
<p>　　狐党究畏白女，不敢仇。一日狐自至，登堂拜女，伏闺闱，誓不起。女挽之曰：“何必尔，岂乘老父去，将犹甘心我夫妇耶？”曰：“非也。婢子无此法，更无此胆。娘子天人，愿执巾栉，充贱婢。彼法邪终不敌正，矧彼将扑灭，不能炽，昨晤火龙子，得开导，豁然悟。来依娘子，避雷霆劫耳。”女曰：“既诚矣，可姑留，但不准惑郎君。”婢指天为誓。婢时于闺中陈杂戏博女欢，能一足飞行作商羊舞。女曰：“我以多胜少可乎？”须臾，裙下伸纤足数十，皆翘如嫩笋芽。婢遂惊伏，悚惕不敢萌异志。然究不安于室，时与仆人私，女以好言遣之去。后亦无他异。</p>
<p>　　懊侬氏曰：火有二快，阿房与赤壁战也，当其东风助阵，烈焰横飞，万里彤云，上下一色，恨未能躬逢其事，作壁上观，浮一大白。今观白老长之火，烧狐者如彼，烧似狐者如此，快哉！白老长，茫茫天壤，将何往耶，抑化为神龙盘空飞去耶？问之无言，此中枨触。</p>
<hr>

<p><center><font color="teal" size="+1">06 ‧ 识字魈</font></center></p>

<p>　　吾家有井东吟社，别业也。后门临夫子庙，甚空阔，夏日凡习昆山曲者，恒歌于此，藉以纳凉。一夕，数辈正倚歌而和，弦管嗷嘈，云为之遏。其南面雉堞齿齿，突见一巨人，较方相尤伟，侧身坐女墙，背北面南，拍掌听曲，若示许可状。众大惊欲遁，一崇姓子胆素壮，曰：“请仍歌无恐，吾当与之恶作剧。”扣市儿门，购最巨爆竹一挂，鹭行伏巨人后，火燃爆裂，连珠奇震。巨人不及回顾，遽迈步跨河如跨羊沟，摇摇入南山去。时月明如昼，众登城见巨人衣黑裳，头如五石瓮，时方盛暑，风过处，木叶脱落飞舞，瑟瑟随之行。明日视履迹，长六尺余，沙上留草书一行曰：“听曲甚乐，放爆甚恶。无知小儿，谨防一凿。”字迹夭矫，若怀素体。后八月，崇入南山探亲，悠悠策蹇归，忽空中飞一卵石，击中肩，大痛，臂欲折。趋归医之，莫瘳，遂半边枯。此亦山魈也。</p>
<p>　　魈喜听曲，吾闻之。畏放爆，吾又闻之。魅善草书，则未之闻也。岂亦鬼中之风雅者与？惜量浅不能容物，空负此魁伟形骸耳。大奇！</p>
<hr>

<p><center><font color="teal" size="+1">07 ‧ 上官生</font></center></p>

<p>　　上官生，字洞卿，名箫，洛阳人。幼随宦皖省，长即操申韩学。时应锺离太守幕聘，甚相得。貌姣好，善修饰，性慷爽，喜结纳。年二十犹未娶，因择配太苛也。太守金姓，忘其名，欲赠生婢，不可。会婢与仆私，事露，牵致主母，太守怒，横剑按验。生极力斡旋，与仆金，使之遁，索婢来，令他适。又邑有富室女，嫁三月生子，舅姑愤兴讼。太守将设五毒研求，生急止之。潜访，知婿曾逾垣就女宿，得实证，讼遂解。</p>
<p>　　太守子，恶少也。疑生通苞苴，谮以蜚语，太守亦疑，时露讽刺。生拂袖去。惘惘无所适，思鲁中丞某公为先甫同岁生，往作依刘，或转荐祢。比至，则中承已薨逝，不得已，尽以囊槖供游览，蓬莱海市、泰山日观、圣陵碑版，无不纵观。荏苒两年，始寻旧辙。行抵蒜山，瓜步间，遇旧识寇太史，退老林泉，临江筑别墅甚佳。爱生才，浼修谱系，留住东邻古精蓝，遣仆司炊爨。生爱其树石亭台，断垣仅隔，耳听渔唱，门无俗宾，遂以为此间乐，不思旧业矣。一夕膳毕，仆去，生倚胡床纳凉，月色昏黄，流萤上下，忽见一白袷少年手持纨箑，临风玉树，举世无俦，翩翩自西墙竹林中出，徘徊瞻眺，俯首吟哦。</p>
<p>　　词曰：</p>
<p>　　玉漏乍停人乍定，仲子墙边，隔着罗敷径。薄薄纱窗何故俊，依稀闪个人儿影。</p>
<p>　　吟数次，苦无下阕。生戏为貂续，吟曰：</p>
<p>　　立遍银阶谁寄信，这搭苍苔，留下纤纤印。蓦地一声花下磐，回头好月圆如饼。</p>
<p>　　少年闻即姗姗来，喜曰：“何图深夜尚有同调耶？”相将入座，互讯平生。少年自云查姓，字琴痕，小寓比邻，有径可越。生自起瀹茗供客，少年亦手捡树枝助薪。终夜清谭，鸡唱始去，生送至径边，殷殷订后约。琴曰：“鄙俚之词，诚不足助霏屑，仆有拙技，明当奉献，不知许扰清课否？”曰：“幸甚。”归而灭烛就枕，细想其风致，不灭南威。明宵候之，久不至。三四夕始来，漫责负约。曰：“候山荆眠熟始来耳。”生曰：“携有仙眷，想亦绝代。”琴酡然曰：“貌与仆等。”袖出玉笛曰：“君善此乎？”曰：“不能。”曰：“请赓昨宵词，仆倚而和之可乎？”生喜，一唱一吹，风习习，如闻步虚。生遽偎琴坐，曰：“弟如此表表，又慧而文，仆若巾帼，当为弟相思死。”曰：“岂须眉即不为我相思死耶？然则犹非真情种也。”曰：“实告弟，目睹玉容，已颠倒衣裳，辗转枕席两昼夜矣。”琴纵体入怀，戏嘲曰：“龙阳君情急矣，然弟系天阉，不克救君急，奈何？”生喜，即狎抱摩挲后庭求欢。琴面赪，急拒以手，曰：“相爱何必在此？”曰：“两雄相逐，非此不能真个销魂。”曰：“君能告我尻尾戏之原，即可。”曰：“俗传起于黄帝征蚩尤时，其他则馀桃断袖，翠被铜山，载史册者甚夥。”琴大笑，摇手力却。生哀曰：“弟如见怜，请交易其事。”琴更笑不可仰，曰：“仆客也，君主也。曷先尽东道谊？”生曰：“诺。”入室下帷，解衣就榻。生恐其伟器，受枘凿之苦，先们之，大骇，盖豆蔲含香，莲苞带露，一好女子也。不及详洁，遽与绸缪，妖艳动情，其乐无极。事已，以臂代枕，始询其奇。自云：“某太史好以奇法淫，饰女为男作仆，饰男为女作婢，共三十馀人，其最宠者已与伪婢白娟郎。知非常策，私挈娟郎遁于此处，慕郎君风雅，愿委身焉。若勿播扬，可图永好。”生详询娟郎，琴笑曰：“痴郎子得陇望蜀耶？”曰：“非也，卿恋仆则娟孤，恋娟则仆孤，合则均不孤耳。”曰：“渠颇倔强，恐不能如妾之自献也，容徐图之。”听晓钟动，披衣下榻，生挽留，琴不可，曰：“恐娟郎胆怯，醒又娇啼耳。”生更乞先容，诺而去。</p>
<p>　　明夕，生预市小肴馔，沽绿酪，布置整洁，早遣仆闭关以侯。更馀，果携娟至，云鬓蓬松，莲钩瘦削，红巾掩口，宛转娇羞，见生欲前反退，袅娜可怜。甫上阶，几为碧莓滑倒，生起挽扶，体轻于叶。与生略叙述，即偎灯斜坐。生赞叹，琴谐谑，娟惟含笑酬应。进三爵后，琴抽笛劝娟歌，娟不肯。琴曰：“我昨已出丑，妹何必讳？不过与郎君破寂耳。”生亦怂恿。娟轻点凤鞋，手击象箸，歌曰：</p>
<p>　　双峡蝶，双双过墙东，剪彩善刻画，造化夭无功，轻罗小扇扑入手，翻飞那许辨雌雄。</p>
<p>　　雌耶雄耶何必辨，花须一霎精灵现，可怜压扁小书丛，犹向美人头上颤。</p>
<p>　　歌已，硬咽欲泣，珠泪轻弹。生抱而慰之曰：“昨宵累卿独宿，小生之过也，乞勿悲怨。”娟曰：“非也。奴两人得侍郎君，死且不朽，但感触往事，难制止耳。奴不胜杯酌，琴姊伴郎嘻，奴去休。”生急挽留，几致屈膝。是夕遂三人一枕。们其下体，累累者伟男也，琴就其前，而生就其后，终夜翻腾，自古秘戏图无此花样。</p>
<p>　　晨起匿于暗帷中，遣仆辞主人，诡云：“性喜习静，自能操作，无烦纪纲也。”仆去，终日扃双扉，昼夜与共。书则代磨墨，餐则司烹饪，倦则互按摩，寝则共偎倚。琴犹佻挞，娟则贞静温婉。琴仅善歌，娟更弦索、书画，无一不工。生喜曰：“卿等得一已难，况兼得乎？”娟笑曰：“痴生一箭射双雕，不怕折禄耶？”琴笑曰：“妾等鬼狐也，久则乘郎醉，啖作糟豝肉，惧否？”生曰：“若葬于美人腹中，终胜龌龊死，非惟不惧，且所心愿。”寺僧隅舍，时闻生斋喧笑声，登钟楼瞰之详，奔告寇太史。转询生，曰：“旧仆耳，携妇过江，适晤，留伴岑寂，无他也。”由是群审生有如愿银鹿，艳羡之。居此倏忽两寒暑，生愿老是乡，每顾琴、娟曰：“倘积佣书值少许，当同归，共白头。”两均微哂不答。再询，则涔涔泪曰：“郎痴矣，琴老不过鸡皮鹤发，光颔童童，作寺人状。娟老则髭出于腮，犹复纤足挪移，试问有何可爱？前鱼之哭，一转瞬耳。”生急抚慰，誓曰：“如以色衰负心，有如江水。”然两小均忽忽不怿。昔金太守自生去后，颇悔，复侦实，更愧。顷访其踪迹，得确耗，飞函谢罪，坚乞惠临，并寄五百金为贽。适家乘亦脱稿，喜告太史，太史置酒招饮，授金酬劳，且代赆车马在途。别有日矣，忽晨起，琴娟不见，遍觅无迹，惟砚底留一短函书曰：</p>
<p>　　箫郎玉展：妾等非人非妖，乃含冤负草之鬼也。郎前生为三河富家子，妾等贫贱儿，与郎交最久，遂得郎周济。郎嗜声色，病垂危，弥留时托以幼子，妾等反诱其孤，蹈诸不义，卒攫籯金而破沃产，孤穷困，遂卒。讼于阎摩，罚俱投生京江，窝于王梦楼太史家为婢仆，娇揉造作，同沽恩宠，侪辈妒嫉，杀之，瘗园中假山侧，大史觉，亦不甚追究。阎摩宰判俱付轮回，琴为郎妻，娟为郎子。旋以郎今世多善籍，谓不合以淫魄污清芬，窜妾等于露水司，仅许幽媾填报。至郎真眷属，月下老已另系红丝，好音不远。昨见阎摩，命投生金陵，琴孙家男，娟施家女，长即为配，先富后贫。本当拜辞，恐伤郎心，故留书以代面耳。郎晦运已尽，吉曜渐临，从此优游，诸维珍重。幸毋以妾等为念也。</p>
<p>　　又一行书曰：“一十四点，一十四口，两头一只脚，六口两只脚，三口四只脚。”末书“琴娘娟郎泣白。”生见之惊惧，若丧魂魄。人问何往？诡云：“先遣过江耳。”草草束装，往践太守约。旧雨再见，欢作可知。太守卓异升授江粮道，亦随之任。夫人感生德，以中表妹妻生，米氏也。富家亦感生德，以美婢赠为妾，田氏也。妻不育，妾孪生二子，梦夭仙授异书二卷遂产，名伯曰典，仲曰册。偶泄其遇，并述鬼谜告太守，恍然悟，笑曰：“一十四点者，米也。一十四口者，田也。两只为双字，言公子孪生也。六口两脚者，典也。三口四脚者，册也。”后太守故，其子放逸，结匪友淫博，耗宦槖。盗扳论斩，生代为夤缘出缧绁，豢养之。典、册长俱贵，仕有政声。生私访孙、施两姓，求三生，不可得。偶游太史废园，求琴娟瘗骨处，亦不可得。勘破泡幻，镌玉印悬襟上，文曰“看路滑。”捡得零钗剩粉、香扇荷囊等，同瘗一处，碣曰：“一对可怜虫琴娘娟郎招魂合葬之墓。”宿邑刘大昌，曾晤上官生，云：娟郎书法，酷似梦楼太史云。</p>
<p>　　懊侬氏曰：前生已被奇污，至死犹偿𧕏债。一对可怜虫，真苦恼众生耳。太史公以奇法淫，不问而知其在泥犁狱。上官生固真情种，然非一念之善，则命宫中早注有女艾男娄之令嗣，为断鹤续凫之后身矣。噫，可惧哉！</p>
<hr>

<p><center><font color="teal" size="+1">08 ‧ 戴笠先生像</font></center></p>

<p>　　张承烈，字梧泉，吴江贫诸生。两入秋闱不第，而米盐琐琐，乞贷无门，遂弃举子业，专以游幕为生活。时年已不惑矣，应南河范司马之聘司笔札，东南相得甚欢。范本昊人，而己则以顺天籍作宦，子侄行仍应江南试。顷届棘闱，范公子与范之东床均年少，愿观光。范谓张曰：“儿辈乞先生导引，兼为先生卜鸿飞。”曰：“某荒芜几成白腹矣，频年为客，何有十载寒窗苦耶？且阮囊羞涩，故不愿作金陵游。”曰：“旅费无虑也，请以白镪五十两相赠，为闱中器具之需。纵如先生言，不过缴白卷登蓝榜，然儿辈已蒙指南矣，某感甚幸甚。”张无已，怀所赠，勉为一行。由袁浦抵金山，公子等登岸寻古迹，浼张守船。闷甚，船窗四辟，借看北固、浮玉诸山倒影江波，顿开俗抱，颇愿戴笠续饭颗游，恨未能也。枨触之际，忽闻岸上有哭声，童稚男妇音错杂，甚悲苦，睇之，则一贫家妇，貌颇静雅，抱五岁儿以互哭。旁立一穷少年，睨妇而独哭。又遥立一皤腹贾，作山西腔，口哓哓似深厌男妇之哭。少年非儒非贾，颇尴尬，颇懦弱，且哭且慰妇，且自愧恨。妇则坚抱儿，目少年，又目皤腹贾，且瞪目视江水，点头不已，而哭益哀痛，迫切不可名言矣。贾虽远立，又时作催逼状。</p>
<p>　　张审视不解所谓，急登岸，问少年。少年悲极，似有难言隐。坚询之，曰：“此妇，某妻也。此儿，某子也。彼山西人者，某债主也。某卖来其为业，假山西人青蚨十数千为母金，讵运蹇，母耗尽，计子母合负五十馀千：万无可偿而彼又回籍，催索甚苛。无已，书身券与以妻，说成，恐邻人笑，故携至此以交割。妇不忍其子去，留不可，携之舍之又不可。”言已，己亦悲不自胜，哭声咽江涛矣。张乃询贾曰：“汝意在得妇，意在得钱乎？”曰：“某所需者，孔方也。渠即以妇抵，尚当转售，使之别抱琵琶耳。”遂以身券与张阅。张曰：“请毁若券，吾代偿若负。”贾少犹夷，张大呼曰：“索负者偿负，渠不曾贷汝闺中人，王法具在，敢强娶有夫之妇耶？”急返船，出范赠白银五十两，全与少年，曰：“偿负外尚有盈馀，可复来其业。券已毁矣，后再勿颓堕，动弃糟糠也。”</p>
<p>　　夫妇收泪，急叩地，崩角有声。贾亦义之，愿遵议。少年问张姓名，曰：“无庸识真吾，但汝之姓氏居址告我，我秋试茂才也，容归途顺相访，领取一杯茶足矣。”少年曰：“西坞居，窦其姓。”妇更泣谢曰：“先生义侠，准许折蟾宫桂。奴还，日日焚香祝神天也。”遂坚请回践约，张颔之，挥手使去。须臾，公子与东床回船，匆匆解缆去，张默不言前事。</p>
<p>　　抵白下，草草同应录遗出，各人购考具，大忙。张若无事者然。期逼矣，仍萧然寡兴味。问考具，曰：“乌有。”问：“既有中散僻，何不遣奴子往购？”曰：“仆局外人，何需此零星者为？”公子窘急，兴问罪师，曰：“实告君，仆蒙尊人所赠，讵心神乱，登舟时即遗失袁公路上矣。”曰：“嘻，世有荒率如我张先生者乎？”急出金为再购之。曰：“尚能作门外汉耶？”张无已，拼曳白污卷以塞责。比入场，未封号门时，果寻至公子等两处，代经营。略检点，即入己号。三题下，竟棘手不能成一字，思索再三，汗涔涔不已。既而笑曰：“自寻苦恼，何其愚哉！”温酒痛饮，倚三块板上，且酣眠。仿佛见一戴笠叟，古貌古心，须发如雪，褐衣棕屦，意致极闲。私忆矮屋中来此山林客，真无奇不有也。叟至张前，遽止步曰：“张梧泉为足下耶？”曰：“然。”曰：“何不作文？”告以难。曰：“仆世外人，有窗稿三作，即此题，请阅之。”乃掷一纸，与张披阅，则煌煌巨文，发挥切实，出色当行。张雒诵一遍，即赞叹不已。曰：“如不见唾弃，请赠之，断非雷同，定能获隽。”</p>
<p>　　张方谦逊，而叟仍戴笠飘然遽去。张惊醒，黄粱也。私忆所蹭，心记颇详，急缮而读之，声震震出金石，允称杰构。明日出，仍不言。比二场，公子曰：“我辈已悉其中况味矣。先生再推诿，即亦不强。”曰：“无须劝驾，仆当再去寻梦境也。”公子以为文劣，故作颓丧语，而张亦心疑此叟未必再至，姑去作几希望。已而果至，赠经文五篇，均典重畅达，华赡绝伦，醒而直书，私幸便易极，但梦中终未一询叟姓氏，倘高捷，他日将凭何答报供养，为缺陷耳。至三场，叟仍至，五策皆条对，极缕极详。醒又忘询姓氏。缮毕将缴卷，已而昏倦思睡，时尚早，姑倚壁眠。须臾，依稀见叟奔至，掀笠告张曰：“先生仔细，忘却添注涂改矣。”张蓦忆应之，遂持叟袂问姓氏，且表感佩忱。叟笑曰：“先生莫哓哓，且了正事，仆与君尚当重晤于京江市上耳。”坚询之，则曰：“我戴笠先生也。”撒手遽逝。</p>
<p>　　张醒，视卷尾，果遗端书字数。出检稿示人，莫不咋舌，惊其手笔。然尚未敢定其售否与高下也。归舟重至旧泊处，则一人潜访西坞窦氏来其店。彼夫妇衣渐周，欢迓曰：“张经魁来，张经魁来。”肃登后面小草堂，具杯酌，进叩贺曰：“先生高中经魁矣。”问：“何以知之？”窦曰：“某夫妇自感先生援以余资作本，渐得蝇头利，俾作苦，免冻馁。某妇富氏，乃父生前曾为广文，有经学，善制艺，无子有一女，即妇也。日昨妇梦乃父来告曰：‘汝婿不自立，汝几失节，赖张先生德，我感之，梦中报以三场文，已发刻，中第十八名经魁矣’。”张问富广文是何等状？妇裣衽曰：“君识得戴笠先生乎？”捧一画幅至，曰：“此先广文公小影也。”展之，则戴笠笑拈髭，与黑甜乡中人丝毫不爽。张对像再拜，始详述。妇感极而啼，坚留小盘桓，不可。视其子甚英俊，勉励其必与读书，好继广文志，问名而去。</p>
<p>　　榜发，果中十八名。然由是竟不克捷南宫，越三科，挑授湖南某县令。适遇同年某太史由湘莅江南学使任，邂逅话其事。太史详询窦氏子年貌名字，具告之。时窦氏子年甫十四，甚敏慧，解读广文遗稿。邻人劝之观场，母以齿稚不许，咸怂恿之，乃邀。太史赏取冠童子军。张君，道光庚子经魁也，与陆君子英有素，子英为我言之。</p>
<p>　　懊侬氏曰：曹阿瞒生平惟赎文姬一事最为可人，然文姬犹失节妇，读胡茄十八拍，千古有情人莫不为中郎流涕。若张君者，于污洁几希之顷，陌路倏忽之馀，竟能慷慨玉成，探怀而与，戴笠人那能不竭尽鬼力为伊捉刀？噫，人亦何乐而不为善哉？使阿瞒复生，当掀髯大笑曰：“张君，张君，孤则愧未能及。”</p>
<hr>

<p><center><font color="teal" size="+1">09 ‧ 鹿女泉</font></center></p>

<p>　　佛经有鹿女，而江北古迹中亦有鹿女丹泉。尝访之，乃井也。在人家院宇中，亦无碑志可考。偶晤甓湖钓叟，云：五代时，此处为优钵罗庵，庵之僧名大楞，募化修饰，焚修其中。虽近市而幽寂若深山，环植名花，搘以怪石，供禅悦。朝夕手汲井中泉加灌溉，养盆鱼，哺笼鸟，已觉劳劳。一陕客更贻一白鹿雌者，曰：“此物极驯，不忍戕之，乞和尚收录法座下，或可被佛荫卜长生也。”僧亦受。其声呦呦，角觺觺，为松关点缀，善视之。旋一闽僧名真悟，貌权奇，衣邋遢，飞锡五台回，挂褡于庵，与楞语内典，参箭锋，颇首肯。惟睹花草动植，辄挥之以手曰：“速遣去！速遣去！”楞曰：“如来虽说空寂，然亦不禁生机，不然，则狮象龙虎其赘疣耶？”曰：“彼能空寂，则一切无挂碍，虽有狮象龙虎，如无狮象龙虎，始可有狮象龙虎。吾师道行浅薄，若径取生机，则为欲为爱魔障，恐些子尘化为无量苦也。”楞不语。明日，真掉臂去。</p>
<p>　　久之，鹿更驯，衔落叶，供爨，龁庭草代锄。僧出，则候门。僧归，则侍立。僧敬佛，则屈两足若跪拜。僧讽经，则翘双耳若听且鸣。尤奇者，僧晨夕小溺处有白石板，面微凹，鹿日以舌就溺迹舐之。僧虽心异，终爱其驯，不之怪。又二年，鹿忽皤其腹，常懒眠，不似前番勤。久之，腹愈皤。僧恐其风露清冷，为洁耳室幽僻处，藉槁如茵，俾鹿寝，朝暮亲哺之。一日打包往神居山，踽踽独行，途中心忆鹿腹皤似孕，然绝无雄偶，孕奚成？忧之。明夕即归，启扃见彩云如缕，香风四流，自鹿室中出。篝灯往视视，鹿正娩雏，貌甚苦恼，不敢看而意良不忍，亲为祷于佛，乞慈悲，代忏悔。少时，雏堕地，啼呱呱，若婴儿声，再往觇视，果一好女子，白如瓠，眉目端丽妍秀，鹿方代舐身上血。僧大惊异，恐冻煞，急裂裂装裹之，付鹿哺乳。向晨𫔎户，潜于质肆，购旧襁褓归，衣鹿女。</p>
<p>　　恐外人见之，诧造黑白，堵室之门不能通，凿一窦，通己榻后。亲为送饮食，扫不洁。年余，鹿女稍长大，从不啼哭，日依鹿母嬉。见僧呀呀如欲语，僧亦爱如掌珍，时以果饵与之食，更为制衣衫。凡鹿母鞠育所不到者，僧为之。一日鹿母病，僧审视之，鹿崩角若叩首，并嗅女再四，又翘首视僧，若托孤状。僧解其意，领其首，鹿膜目逮毙。其女泪涔涔亦不啼。僧即瘗鹿于室，讽经超荐焉。邻有询鹿者，云：逸去已久。女由是依僧如父，日居暗室趺坐母瘗处，目若瞑。夜闭户，女出司洒扫。僧偶于灯下教之读，过目成诵，间亦参语录，解妙谛。僧偶纫破衲，女凝睇久之，即能工刺绣，常于灯下绣佛前幡盖，极工巧，夺夜来。时女已荏苒十三龄，未尝见一人，忽语僧曰：“儿非人间人，将腾霄上汉，为王母青鸟使。奈何日闭暗室如地狱？”僧泫然曰：“儿鹿产也，出见人，恐贾老僧祸。近吾尤忧之甚，倘一朝无常至，尔将何依？”女曰：“不然，师遍集檀越比邱优婆夷塞等诣庵为佛会，儿出见人，自有语。”僧不许。又三年，女十六，貌更丽，如天人。念四日浴佛节，庵例于是日集大众讽经忏，邑之无赖辈亦叉手立庭际，观坛场。</p>
<p>　　众方击磐宣祝，焚香通诚，梵呗声嘈嘈焉，女忽破关冉冉出，礼佛毕。与众和南众愕贻无所措，无赖辈大哄曰：“咄，和尚房中藏娇娃，为散花人耶？为摩登女耶？幸神佛灵显，遣自败露，不然巫山袄庙火，毋延烧邻舍耶？”僧闻之大窘，不能道一字。众方耳语，无赖辈遽挥老拳击秃颅。僧哀呼曰：“儿，老僧为汝鸡肋断矣，曷救吾？”</p>
<p>　　女闻之，徐戟纤指曰：“止！”无赖辈即痴立如泥塑，如木偶。又戟指乱摇曰：“颠！”无赖子即滚地如怒狮，曲踊如跳神。又戟指乱画曰：“打！”无赖子即自批颊，自揪髪，复互詈互挞自践踏。众惮而哀之，女微笑曰：“姑看众菩萨分中，恕汝曹。”无赖子即豁然醒。女亭亭升毗炉趺坐，说鹿母受生，蒙师豢养种种因缘毕，即说偈曰：</p>
<p>　　众香国里来，众香国里去。但是有因缘，誓不随鬼趣。井中一瓮水，清澈碧玻璃。</p>
<p>　　中有众香国，误者成泥犁。咦，哓哓作么生，一梦此时醒。</p>
<p>　　南无西方游戏宝胜佛菩萨。</p>
<p>　　诵声未已，遽踊身投井中，骨冬有声，泉激溅如碎珠。众大声呼救，欲捞之，已无及矣。墙外邻家亦有一井，地脉素通，女从此井投，忽从彼井起，彩衣立云中，下顾致声珍重，飞入重霄，其影顿小。众罗拜呼仙人，欢喜赞叹而去。</p>
<p>　　僧由是毁女所居室，露鹿墓，护以竹栏，植以兰桂。忽于墓上产紫色灵芝一株，僧服已，体顿轻，心愈朗，功愈进。倏又十馀载，庵中香火鼎盛，缁流云集，服井水无不生勇猛心。僧偶于庭中赏花，睇井照自家影，忽笑曰：“咦，如是耶！”入室更衣，沐浴礼佛毕，趺坐禅床，不言不笑，问之亦不答。</p>
<p>　　明日，房闼未启，呼之不应，听之阒如。众破关入觇之，圆寂矣。年余，客有游太行山，见此僧骑白鹿，手捧经卷，后随髫女托钵负禅杖，其行如飞。</p>
<p>　　懊侬氏曰：世有鸡窠小儿，后有鹿胎仙女。理之所必无，情之所或有也。彼寒山拾得，非大彻大悟，为佛界之善知识耶。一切大欢喜，聊作如是观。</p>
<hr>

<p><center><font color="teal" size="+1">10 ‧ 铁簪子</font></center></p>

<p>　　涡阳农家子郑鸿妻，官氏，年四十，孪生子，面貌举止丝毫无异，惟衣以青绿分伯仲。伯名璠，仲名玙。璠为颖州刑案吏，娶殷氏，婚匝月即束装之颖。玙未婚，在家事定省，供樵汲，遂废呫哔，而态度雅洁，人皆目为文学士，忘其为农家流也。</p>
<p>　　偶荷锄入山，于石隙拾得古铁簪，上有文曰：“莫子作铁簪，熔金精，涤邪秽，朝百灵，辟水火，御刀兵，绾我短发光日星。”爱其洁朴，藏之于帻。归询村学究，曰：“此仙人莫月鼎之遗物也。”玙正玩弄，突接兄璠家书云，被仇案牵控坐舞弊收狱，乞仲氏来急鸰原难，死无憾。玙大恸，婉告翁媪，售产措百金，徒步往。至则兄果困缧绁，赂监者始入，抱持哭失声。出则佣于缙绅家，得值供囚饭。泣诉诸执事，讼终不能解。一日，携酒浆馈兄，璠对之硬咽曰：“倚闾望固足恸，新婚别，亦难堪耳。”玙思良久，慨然曰：“此谳量不至死，不过羁时日，幸兄弟面目同，愿代兄囚。”爰以半金啖狱卒，余付兄，乃释兄而系己。临别告兄曰：“归致老亲阿嫂珍重，毋以玙为念。倘瘐死，有梦寐，好相见也。”璠归，诡云玙故，已择地葬。一家闻之哭，邻里无老稚涕。璠由是日拥艳妻，不再作刀笔吏。</p>
<p>　　玙性最勤，监禁中，晨起必洒扫神堂，无点尘。狱吏怜爱之，且微审其代兄囚，尤义之，脱银挡，补充头人，司击柝，玙始无大苦。而所司益勤，夜下玙环巡，高唱哀哀警众眠。一夕微倦，倚壁略合眸，心惊，斜睨东壁古槐下，有毛物逡巡出，脱皮如蜕，化作白衫美女子，肌肤雪映，云鬓鸦垂，自卷其皮，压石砌下，然后望月稽首拜，口吐玻璃丸五，仰首微嘘，丸上下断续，陆离闪灼，激月光成五色云。炊许，丸一一入咽，依旧衣皮入槐根下。玙心审为狐，秘不告人。明夜，月更朗，度必出，漏静伏瞰之。少顷，果如前状，置皮安妥，微步下阶，戏如故。玙出，攫皮坐身下，俟物戏正酣，抽柝徐击，声登登。女子大惊，急收丸，索衣不可得，向玙拜。不为动，愤怒欲用武，瞰玙头上铁簪有宝光如电，大惊，跪而哀之曰：“妾九尾狐也，大丹已成，飞升不远，惜鞹尚不能遽去，乞赐还，当如愿奉报。”曰：“吾闻尔辈得一丹，必蛊一少年死，有之乎？”曰：“诚有之。然妾幼遵希夷五禽经，不须惑人。凡惑人者，光冷淡如青磷，运气者光灿烂如宝珠，是可辨耳。”曰：“汝但不惑人，仆亦不须此。”即掷皮与女。喜而再拜曰：“君仁人也，试问何所求？”曰：“仆亦无所求，但日困犴狴，如笼鸟井蛙，颇羡道侣，来去自由耳。”女闻之，即吐出一丸，授使吞服。玙掬掌凝视，果赤如火珠，一喘息，丸即飞入口，宛热汤浇胸膈，奇暖莫名。欲揖而谢之，女已飘忽去。</p>
<p>　　翌晨，大病，皮缕缕欲裂，骨震震有声，吐泻极颓惫。医官诊云：“病剧恐莫瘳。”狱吏言于大府，拔牢笼，更驿役，谕愈即差遣。玙困处驿馆中，辗转土𡌚，一灯荧荧，忽女子悄然掩入曰：“二郎惫耶？日昨所赠者，百年物，星月之精也，世俗人服之，肢节寸寸换，慎勿误为病。”袖出一丹，小如豆，与之服，果顿清醒。遂伏枕拜女，询何日可生还？曰：“岂但生还，尚有意外喜。然妾尚奉求一物。”问：“何物？”曰：“时未至，不预告也。”问姓氏，曰：“有急难时，但呼花吉祥云娘子，妾即至矣。”言已趋出。</p>
<p>　　药病霍然，晨起刍秣虽劳，较之囹圄，犹逸也。且双瞳炯炯若曙星，凡书卷之未谋面者，一见了然。偶侍太守游西湖，遇道士授以秘笈，朱文丹篆，皆风禽奇遁之学。问：“何名？”曰：“归问云娘子自知。”月馀，女偶至，以道士询，曰：“有缘哉，渠名古丈夫，不易以秘法示人。”明晨，郡署突回禄，妖鸟呼嘻咄，烈焰四围，太守仓卒奔出，仅以身免。官吏窘急，咸云：“印在内廨案上，灿灿者是，谁能一攫出？”玙随众汲水，闻女在耳畔悄呼曰：“二郎，可先取印出，是一好机会。”曰：“火烈奈何？”曰：“君髻上铁簪不畏火。”闻之，遂耸身飞入，焰果纷让，双手捧印出，呈太守，千万人无不咋舌。太守悲曰：“印出矣，尚有娇女楼居晨妆，有能救出者，即以妻之，无食言。”玙曰：“诺。”再飞入，火已逼楼，见有两红衣人夹女坐，出索将绾。玙入，大叱红衣人曰：“铁簪真人来救渠，姑舍去！”玙负女急奔出，回视妆楼，已成煨烬。</p>
<p>　　火熄，玙倦卧不能起。丙夜女来贺曰：“公冶出狱，又作新郎，何太喜耶？然太守焚署，终不了事，后圃英石作舞鹤形者，下有窖藏，可取出，助彼丈人峰。”玙漫应之。</p>
<p>　　次日，太守集议赔补，颇以囊槖虑。玙入以女言告。试往掘，果盈坎皆黄白数千金。不日兴工，署更鼎新焉。太守为玙释罪，置酒祖饯，然绝不言姻事，色忸怩而口嗫嚅。玙微窥太守意，慨然曰：“某待罪，得放归田里，与骨肉聚首，愿已足，敢望非分乎？”太守曰：“君子达人，不妨明告，弱息娇惰惯，恐不愿嫁田舍郎，且幼已许字同里年家子，仓卒一言，不足信葭莩。无已愿奉千金，为君家大人寿。”玙逊谢力却，不敢受。</p>
<p>　　明即备车马送之归。下车入门，一家皆狂奔哗噪，惊以为鬼。玙婉陈所以，众始审璠前之诓。入见二老，均矍铄。忽御人赍木匣于庭，曰：“官府留赠汝。”欲追诘之，而御已驰远。视封𫔎甚固，启之皆金珠，数符千金。献翁媪，一室咸喜。惟璠则愧而逃遁，杳无迹。翁媪悲曰：“汝生回，吾心慰，汝兄逃，吾心仍不能慰，奈何？”曰：“兄行行即归耳。”索碗水，抽铁簪画水再四，旋碗口，须臾泼于庭，而兄果贸贸返，握手心酸，悲喜交集。盖兄逸去，方觅渡船，至中流，忽回旋无定向，抵岸过小桥，一童子导之行曰：“夕阳堕矣，大郎欲觅宿，前有客馆甚清洁。”随之入门，宛然逆旅，再一凝神，则自家也。大骇，不敢言，然心益愧恧。又见多金，思独鲸吞，置毒饼中与玙食。旋即腹暴痛，面青紫，口吁吁若牛喘，父母奔视窘无计。玙蓦忆，大呼云娘子，女应声至，掀帘入笑曰：“二郎病耶？急含铁簪于口，可愈。”玙抽簪衔少时，女自后蓦击其背，大咳，哇出饼毒，犹突突跃地上。女辞别，玙挽之，女笑曰：“二娘事亦大累人，蹇修不易为也。”趋出，顿杳。</p>
<p>　　所谓二娘者，筝娘也。筝娘者，颖郡李太守女也。李太守洛阳人，妻殁遗二子一女，太守留二子于家，携妾与女之任。女见背父约，且闻将订婚于大姓，愤往说父曰：“儿闻女子事人以身，今身已附郑郎背，奈何又他适？且郑有德于吾家，背之恐不祥，请父怜女，仍践前日言。”太守怒曰：“渠农人，将随之馌耕田间耶？”曰：“父以农人为贱乎？郑郎即贫为丐儿，尚随之去，矧馌耕尚有冀缺风。”太守终不听。女泣曰：“父读书成进士，即不知楚女季竿嫁钟建故事乎？”痛哭，愤不食。夜深，易男子装，携婢窃马窜郊野。忽一白衫女子策黑卫前行，频回顾，问曰：“官人将何之？”曰：“涡水。”曰：“省识涡人郑二郎名玙者乎？”曰：“仆正寻渠，文字交耳。”曰：“大佳，郑吾中表弟也，裙钗独行不便，乞官人挈带可乎？”曰：“善。”行四五日，径抵村门，白衫女子指曰：“此即二郎家，君先入，妾尚欲迂西邻姨母家。”筝娘下骑，婢扶之入，蓦与玙遇。惊询：“何处贵人，下顾草野？”泣曰：“妾颖太守女李筝娘也。”登堂缕述颠末，玙太息曰：“仆近已勘破泡幻，拟绝世缘，卿那患无金龟婿，何事苦纠缠？”曰：“君自纠缠，奚怨妾也？凡为女子，皆当远丈夫，郎于烈焰中负妾出，是天欲杀之而郎生之，既生而又弃之，可谓为仁乎？妾义无他适，千辛万苦始至此，若憎妾陋，甯甘妾媵，不愿更节操。”</p>
<p>　　玙引之拜翁媪，见其艳丽，惊为天人。女伏叩曰：“贤郎曾负儿于背，乞舅姑怜鉴。”翁媪曰：“得儿为妇，尚复何言，诚恐尊人侦至，累及犬子。”曰：“南山之石可烂，北海之波可竭，头可断，此身不可转。刀锯鼎镬，儿自任之，无预贤郎事也。”翁命媪为改妆，夜随媪眠，自携玙同寝。云：“俟风声定，再诹吉。”璠喜，策马往郡自首，将倾玙。其仇闻讼解，尚切齿，时欲得璠而甘心。突遇诸途，即嗾仆殴之，璠怒詈，挟归扃土室，苦更胜于系牢狱。玙闻之，即仗剑往援，不可得。诉于太守，太守正失女，寻无耗，闻玙言，疑已成嘉礼，无如何。遣兵役索璠出，交玙曰：“小女已遣奉箕帚，令兄救出陷阱，君之德已酬矣，嗣后请勿往来贻五马羞。”玙曰：“某呼吁于郡父母，非呼助于妻父母也！”，愤携兄归。即日成花烛，拼与太守绝。筝娘事舅姑至孝，毫无贵介气。事嫂亦得体。日课婢仆耕织，井井皆有条。玙曰：“古有神仙眷，卿知之耶？稚川移居，蓝桥觅杵，伯阳拔宅，载在典册，不乏其人。未审卿意其仙眷耶，抑俗偶耶？”曰：“妾闻谚云：嫁鸡逐鸡，嫁狗逐狗。夫子倡而新妇随之。独活之草，不足扬新芬，同功之茧，庶可成治理。郎既慕白云，妾亦非慕软红尘者。”玙曰：“善。”</p>
<p>　　即授以仙法，明为夫妇而暗实道伴也。年馀，璠生子女各一。玙喜告筝娘曰：“吾无忧矣。”又年余，翁媪偕亡，哀毁尽礼。窀穸始安，璠哓哓欲析居。玙曰：“二老尸骨未寒，即瓜分其产，可乎？”璠怒，詈且挞，殷氏亦时于闺中施恶声。玙均忍受。筝娘曰：“妾与郎所以滞迹尘世者，为高堂耳。今已矣，复何恋？”玙曰：“诺。”</p>
<p>　　晨起，祭木主，辞别哥嫂，携一仆一婢，仅驾空车粼粼向西去。数年后，李太守竟以墨败，籍没削职回乡里。时妾已殁，茕茕自怜。道出高山，遇响马贼剪径。正危急，见一古装羽士杖剑自高峰绝顶飞下，贼咸披靡惊逸。视羽士非他，郑玙也。殷殷拜车下，执半子礼甚恭。自云山居不远，坚乞过从。至岩壑奇特处，有极大阀阅，春深铜面，个个浮沤，门以内画栋文疏，窅邃伟丽，仆从如织，妾媵如花。登其堂，则彝鼎、图书、棋枰、茗具咸备。东壁设一白玉盎，大如瓮，内浸赤玉莲花，绿玉莲叶，长七尺馀。西壁设一水晶瓶，内插珊瑚树，长九尺馀，衬一鸟尾，金翠灿烂，非凤非孔雀，不得主名，长七尺馀。瓶更莹澈，内外可鉴。中设瑶琴，镌字曰：钧天清閟。四壁绘六合内外七十二洞天福地图。玙与外舅寒暄未已，忽诸姬传报夫人出。环佩珊珊，霞裳月黻，视之果筝娘也。拜问起居，泣曰：“儿不肖，背父潜逃，今实无颜相见。”太守默默不能答，涔涔泪沾襟。</p>
<p>　　霎时灯烛辉映，举室通明，开筵劝餐，水陆杂治，内多奇品，鲜能知味。随来仆夫，亦有稿赏，痛饮极欢。旋有美婢入报花吉祥云娘子至。肃入一美人，夫妇让高坐，美人对太守略裣衽曰：“向在长者宇下，何图于此处觌面？”又顾筝娘笑曰：“妹子尚记并辔引导时乎？太翁来，当兴问罪师。”筝娘曰：“姊姊厚德，愚夫妇刻不忘，何罪之可问？”曰：“妹既不忘，乞假妹夫铁簪，绾三四日，即反璧，可邀金允否？”问何用？曰：“吾辈功成，须得古圣神仙佛一遗物佩之，方可朝木公、谒金母。三入太行寻尧琴，两赴湘江觅舜舄，四登会稽求禹剑，均为毒龙所守，不可得。无奈何，始来奉假耳。”玙闻即持赠曰：“请为琼报，无事珠还。”美人起，拜谢兴辞，冉冉至中庭，霹雳遽逝。</p>
<p>　　客去，视太守，已醉眠榻上。玙亦诣内，留筝娘坐候之。晨光透入，太守醒，筝娘已具盥栉进，告父曰：“阿婿尚醉眠，不及送翁行，遣儿候于此，奉丹药一丸，黄金百镒，古锦百端为寿。”太守恋恋，问筝娘何时得归宁？曰：“天涯海角，如几席耳。萍迹无凭，不能预订。”问有何嘱？曰：“父归脱宦情，了𧕏债，积盛德，光后贤。”御人催行，惘惘遽别。行四五里，登岭回眺，犹见筝娘痴立，与诸婢指点状。又二年，太守长子贵，思妹甚殷，适奉旨祭篙山，细搜磵谷，每遇樵竖行脚，辄以郑玙问，咸云不识。忽逢一道士，问如前。道士惊曰：“禁声！何遽唐突妄呼郑真人讳，我辈仅敢呼铁簪子耳。筝夫人所善云娘子朝天回，帝授昆仑第五耕福洞天都总管，不久书来，招真人全家拔宅去，同住仙山。贵人向何处寻姻娅？”问道士名氏，曰：“卜古丈夫也。”言讫不见。璠之后裔尚有居瓦梁者。郑岫乔茂才，璠之耳孙也，从戎江上时，为我言之详。</p>
<p>　　懊侬氏曰：二郑堕地时辰同，长而声音笑貌亦同，何性之贤愚又不同耶？倘小为差池，子平家犹得曰：是有前后刻也。若二郑者，别仙凡之远矣，判人禽之关矣。宜乎柳家惠、跖，宋氏郊、祁，各不同趣。余尝谓富贵穷通，其权操于天，圣神仙佛，其权操于己。</p>
<hr>

<p><center><font color="teal" size="+1">11 ‧ 海滨古铁</font></center></p>

<p>　　余侨寓盐城时，见东街有古铁板七块，若铺街石，光灿灿，甚巨。县署库中一，共成数之八。土人以为盐之古迹，莫古于四义八铁。义者，井也。盐水苦咸，此井独甘冽，传为汉孙坚宰盐渎时所浚。铁则传为薛仁贵跨海征东时，铸以压战舰，防波涛掀簸，捷归留此。语亦近理。</p>
<p>　　然吾每阅古丛书，载前人误掘古陵寝，中既遍堆牝蛎壳，上画春工，更多积大铁板。注云：所以防蛟龙也。盐城近海，安知非前人设此，为防蛟龙凌啮乎？且城名瓢，安知非堪舆家鉴其形势，恐其瓢泊，特铸以镇压之欤？及游范公堤，则堤上亦间有古铁，或如磐之折，剪之交，璧之半，周规曲尺，其形不一。于此益可信防蛟龙之说矣。</p>
<p>　　即如运河堤上有铁犀虎辟潮，更可为证。所尤奇者，同治二年春，撚匪窜阜宁。次年复来扰乡村，焚掠极惨，直至范堤。欲渡，为雷神港所隔，视射阳湖滨亦有大古铁。欲熔为炮子，竭数十人力始掀起，立不仆，背有咸通年号，众贼凝视，疑为宝。</p>
<p>　　铁砉然倒，压毙贼党十馀人。贼首怒，聚薪焚三日，始熔为弹，携去。旋于濮州一带遇王师，开仗即用铁弹塞炮，炮忽反击，轰毙贼，中伪王一名。噫，古铁其有神与？则又不仅能辟蛟龙、御潮患已也。</p>
<hr>

<p><center><font color="teal" size="+1">12 ‧ 金奴玉液砚</font></center></p>

<p>　　闽有闵士奇，向为收藏赏鉴家。偶游宁波骨董肆中，见有古砚一方，石则非端、非歙，纹质尚细腻，试墨不粗，顶有巨池，池上平面宽半寸许，刻两足印，如八字分排。异之，不识其源，问骨董客，亦不识。</p>
<p>　　姑以青蚨一竿购之归，装以海梅匣，藏之巾箱中。遍检博古图以及砚谱，均无此款识。旋游山阴鸳鸯湖，临水人家有小聚落，居然成市。酒家门首，列烂铜碎玉数十件，一老叟盲且聋，坐守之，旁侍秃发童，所以代目、替问答者，如水母之有虾也。闵如碧眼贾，到处辄止。见铜玉，恐有奇品沦没乡村，姑检阅搜寻，冀得于万一。其友拉去觅饮，闵不应，惟弯腰凝睇，一一过目。忽见一二寸许小铜人，眉目端好，跣双足，丫髻朱唇，著短裲裆，一手指天，一手画地。心计曰：“其太子佛耶？”然亦不甚似，爱其色黄如金，貌酷似孩提，神致得天趣，意购归置案头盆山上。问其值，童高声问叟，叟曰：“铜人耶？大奇，昨宵梦与小儿嬉，醒即枕上摸索得之，其实不愿售，客既珍爱，请以银一两携去。”闵喜，即解腰槖碎银如数与之，友方怨其值昂。闵携回，就灯下把玩，视铜人两足指爪纹理，分明如生。蓦忆砚首两足印，安之或符合，可立而不仆。急于巾箱中取出，试之，毫不枘凿，竟与砚为一物分而复合者也。然究不知古人制造之由。明晨起，欲作书，呼僮取水，僮适他去，闵以墨溅唾，先试砚材良否。甫著砚，铜人口中忽吐水于池，适符磨墨所需者，大骇。卓午后，再磨亦然，百试百验，不知水从何来。狂喜，珍同连城，不轻易示侪辈，欢忭携归。闵加锦箧数重，藏之密室。一夕醉寝，梦一红衣小儿戏于前，揖而告之曰：“吾金石之精也，山灵萃星月雷电精气，结巨石中，将成以献上方，作玉清文房。讵甫成形，即为采石人误碎其璞，山灵恶沾浊氛，弃而不顾，吾与砚从此入人间。在宋居贾似道家，明居魏忠贤家，皆秘藏不敢泄。旋即散失，分两处。昨为公携归，剑合珠还，原第一美事。然藏我者多不利。顷审伽蓝寺监斋像将落成，易送我去，俾工人藏神腹中，感且不朽。不然，则殃及无悔也。”闵醒而不之异。次两夕，又入梦，嘱更坚。异之。</p>
<p>　　往寺访询神像，果成一半，腹尚空洞。益奇，然终不能舍。明晨，砚箧封𫔎如故，启而视之，则石在而铜人杳。遍觅不得，急往寺再探询，则铜人系塑工腰下。问何来？曰：“大奇，昨夜梦与小儿语，求我藏伊神腹中，醒即于被头得此物，姑系腰作玩好耳。”闵欲以银一两购回，工不可，哀再三，工人必欲银五两始售，如数与之。携归，益珍藏，倩道流书五雷符镇之。夜闻箧中铜人声啾啾，似语如詈，声尖促，如苍蝇啼。</p>
<p>　　一日过湖，砚在箧中，𫔎甚固，水面无风，舟忽覆。闵几遭没顶，赖渔人救得生。出重资募善泅者捞所失物，一一置岸上，均无恙，惟箧中砚在而铜人复杳，盖符遇水浸破故耳。大懊恼，必欲得之而后返。索三日，湖水为浑，竟不可得。闵如痴迷，日对砚上足印长太息，继之以泪。</p>
<p>　　明年清明，其仆扫墓湖上，遇见渔人举网得铜人，急以重价购归慰主。闵见之，如攫天上月，喜跃若狂，立出银廿两奖仆。恐铜人再化去，牢执腕中，倩道流丹书符箓于铜人背，又镌八卦于砚阴，镌五狱真形于砚箧，重重包裹，铜人遂不能遁。然磨墨时，即亦不复吐水。闵知其通灵，疑为娇愤，姑俟其怒解，或仍吐水，亦未可料。由是藏十日始取出磨墨一次，用时先焚异香，供清泉，己则正襟危坐，如对神明。</p>
<p>　　月馀再磨墨，铜人色果若雾，口内复如泉之涓涓细流矣。大喜，益珍爱之若性命。翌日，有龙钟女冠子登门求见檀越晤叙，略询踪迹，语甚玄渺，忽瞪目呼曰：“老道有顽石，寄灜潭有日，曷赐璧返可乎？”闵问：“向未谋面，何顽石之寄存？”曰：“铜人砚耳。”曰：“铜人与砚同命，仆与铜人同命，道人甯索仆命，毋索铜人砚。”女冠捧腹笑曰：“姑与檀越戏耳。君既宝此砚，知此砚何名？”曰：“不知。”曰：“名尚不知，何得私为己有？此名金奴玉液砚，乃山川灵秀、星月精华凝结而成。恐久干造物忌，劫不能免，诚可惜耳。请布施贫道，送归故处，阴功不浅也。”闵窘急，几痛哭。女冠仰天大笑曰：“铜人幸而成此质，何不幸一遇石工破其璞，再遇痴男子锢其身。数之所在，其能免乎？”拂袖出门，倏忽不见。</p>
<p>　　闵急诣内，启箧视。铜人尚在，惟眼眶隐隐有泪痕，甚不可测。一日，天忽雷雨，电绕所居室，烈火走金蛇，大雷随震，若破柱。闵正惊惧，忽疾雷一声，如有鬼物穿窗入，烟雾遂迷。闵亦耳聋胆裂，蜷伏几榻下，不敢动。须臾，雨雾雷收声，起视室中各物均无恙，惟藏砚箧重重破损，视砚则击裂为二，铜人则首级断矣，背上丹书如以水洗去，更以神篆若滴泪痕，盘曲不能辨。闵大哭，急以虎胶合其视，联铜人首，于假山后石隙瘗之。夜梦小儿来，颈有血痕，怨闵曰：“因公禁锢，致遭雷击，请延高僧，为我讽妙莲经解劫咒万遍，或可疗颈创。不然，当请公偕亡。”闵醒而志之。售良田，果招僧为讽经咒，开道场四十九日。功德满，瘗砚处忽破裂。视之，断者已续，无痕迹矣。惟磨墨不能再吐水。</p>
<p>　　闵后寿八十病终，易箦时，遗命其子孙以砚殉葬。后人恐有昭陵之祸，违遗命，斧碎其砚，火熔其铜人，亦无他异。</p>
<p>　　懊侬氏曰：荆璞反伪，燕石方真，古今同一好恶。至于跃冶之金、能言之石，更为怪异，何足宝耶？而𫘤竖子什袭而藏，且津津说梦中之梦，妖由人兴，情态亦何可笑？彼子孙竟能矫乱命，斧而碎之，火而熔之，除恶务本，彼子孙有焉。</p>
<hr>

<p><center><font color="teal" size="+1">13 ‧ 冰炭缘</font></center></p>

<p>　　吾乡程禹山孝廉，著有《冰炭缘》说部，兵燹后，失其稿。馀髫龄读之，颇解颐。其略云：大灜海之北有国曰冰。雪海雪山，环植琪花瑶草。南有国曰炭。火山火井，环植火树银花。有长堤一线以通之，北净土，南劫灰，筑成曰缕堤。有桥以界之，下通清浊流，曰炉桥。有关以镇之，砖甓皆温暖玉，曰鼎关。两国相距，计十二万里，久不通问。</p>
<p>　　突厥国王膺奇疾，烦闷狂瞀，祷于炎帝，罔效。迺召医国手亚利鹁鸪视疾，蹙额而对曰：“大王龙体违和，由于面热而心冷，阴虚而阳炙，非服冰桃莫廖。惟桃乃冰国产，途遥不易至，奈何？”王下诏，宣善于词令、不辱君命者，充皇华使。榜国门，三日无一应。亚利氏迺拜手稽首上疏曰：“臣虽冷面，而有热肠，蒙大王青眼，委以赤心，拔臣于荒落遐陬，置臣以温泉燠馆。清夜扪心，敢不摩顶捐躯，图报万一。今以绥山之甘，作秦庭之请，臣不才，愿假以火枣十斛，火鸟一双，火齐百颗，再修尺一书，臣凭三寸舌，往说彼国，或可效张骞出使折大宛奇芳，汉武延年，赖瑶池硕果，则天下幸甚。”</p>
<p>　　王览表大喜，可其奏，遂载宝而行。冰之氓正登凉观，凭爽阁，涤霜毫于冰瓯，歌白雪，相征逐。忽睹红云冉冉，薰风陶陶，自天外来，执之，炭使也。达于朝，王召见于水晶之域，光明之藏，元武之殿。亚利舞蹈跪拜讫，方欲呈国书、献宝物、舒雾颜、作温语，而国王已洞察之。盖国人浑身如素琉璃，肺腑莹澈，王尤甚焉。乃拈冰髭，微笑曰：“卿远来为冰桃乎？土产耳，市上一文钱货盈筐。昔先王暮年好道，曾求尔国火浣布炼丹药，靳不与。今事急求人，得毋为天下笑乎？货币烦携去，桃遍野，卿自采之可也。”</p>
<p>　　王语冷侵骨，使汗流侠背，乃再拜兴辞。及晤士大夫，莫不豁达殷恳，杯酒盘桓。乘间贿寺人，谒衷羌氏，始留宝，采桃并雪藕雪蛆各异味，归献王。果脆比哀家，甜如密父，溅齿镇心，疾顿愈。赐奖亚利氏为上大夫平章政事。诏以桃实种上苑，久不萌，睨之枯矣。王恐难再得。时王世子温蕊倪婴者，貌伟丽，尚无妇。冰王女琼枝尼姥者，貌纤妍，尚无夫。迺修币纳彩，仍召亚利往冰求婚。遂托羌为冰人，委禽妆。朝士佥曰：“不可。”王惑于羌，许筑甥馆，行王姬下嫁礼。</p>
<p>　　亚利氏飞章告王，先进长明灯、自然鼎、照乘珠，当温台焉。比世子来，火树烛天，火城匝地，从者衣绣裳，然宝炬，鼓朱弦，拥护世子登火轮，驭以火龙一，火马二。按辔徐行，登堂拜冰翁。应对便捷，赐宴于小广寒清虚之府，弹冰瑟，叩冰盘，嗷嘈数声，凄入心肺。宫嫔淡扫蛾眉者数辈，从容捧主出。甫与交拜，世子即寒噤战栗，不能自持。旋有内侍宣敕曰：“吉夕良辰，人间天上，雀屏妙选，牛女奇缘，准赐尔附马宫主合卺于冰壶殿。吁琴瑟鼓钟，双双静好，无负朕意，钦哉。”</p>
<p>　　拜谢讫，画烛盈盈，宫漏寂寂，人静矣。世子揭巾微睨，则见臂玉鬟云，人世无匹。爱之极，拥抱入怀，忽觉冷气一缕，从主发肤中冲出，齿震震，毛森森，玉楼起粟矣。明日病，王赐冰蚕所织冰绡一袭衣之，病更剧。召亚利氏诊之，曰：“吾主病，服桃愈，此丈人家果也，曷服之？”甫食一枚，竟薨。主哭之痛，泪下成红冰。亚利氏惧罪自杀。</p>
<p>　　自思罪首者羌，击杀，投之雪窖中，化为老元绪。炭王闻之，痛且怒，遣将火牛奔德冲，副以火鼠屈德通，率甲士布火云阵，兼程伐冰。冰王登陴，览敌旗画蚩尤喷雾状，大恐，勉集方巾道服文弱之俦出战。三战三北，急闭城，坚壁清野。牛攻城如沸汤，鼠掘地若增灶。王无如何，筑坛，丙夜祷于神，文曰：“臣德凉薄，致膺奇厄，噬脐剥肤，焦头烂额，釜鱼焰腾，瓮鳖炭炙，伏乞穹苍，俯赐矜恤燃箕，罢煎抽薪，沐德顽炎立除，感而且泣。”焚帛稽首，拜哭失声。主痛父热恼，干急无策，亦抽刃断纤指，供神食，乞神佑。</p>
<p>　　是时，刁斗森严，忽闻空际步虚声，有天女绝艳，骑白虎，临坛挽主手曰：“尔识我乎？为怜尔孝来救。”诘朝选壮士伏城𬮱，开关拍虎项曰：“神奴儿去休！”虎咆哮出，毛出水如雨，口吐雹如炮，敌大败。忽又滚地化一小儿，雪为肤，玉为貌，笑容可掬，袖出短笛吹之，敌痴立如木偶。天女挥壮士破敌，虎遂手缚火牛，系组献俘。天女曰：“无伤也。”鼠逋告炭，果卑词厚礼求和。纵牛归，王询曰：“尔牛万人敌也，何辱国？”曰：“臣死罪，本拟踏碎丈人峰，填平玉女盆，不知何处牧竖子，口角吹嘘，使人短气，非战之罪也。”是捷也，炭不复燃，冰赖以竖。天女辞欲去，主牵衣流涕曰：“儿命薄，几倾国。镜破矣，弦断矣，无再适之理，愿随去供驱策，请父王割万不可忍之爱。”</p>
<p>　　天女颔而抚其背曰：“善哉。”主滚地遂化为凤，乃谓王曰：“实告殿下，妾秦楼吹箫女弄玉座下凤也，误驱遣，逃至下界，为尔女，吴家阿姊以神奴相假，顷得珠还。愿留神奴镇鼎关，待一百二十甲子转头时，堤消桥断，两国不通，当赐还也。”王惊，再拜曰：“敢不如命。”天女揽裙跨凤，天风浪浪，彩云缕缕，俄顷飞去。王封神奴为虎臣和气将军。炭王闻之色变，曰：“彼国其真无敌乎？”</p>
<p>　　懊侬氏曰：天地有阳即有阴，有寒即有暑，往来消长，然后四象成，万物茁焉。若冰主者，品非不高，行非不洁，卒之枯阴不生，老阴必死，又何待一使遥通，万骑遝至，始谓之不祥哉？此圣人所以为天下万世虑，而立中庸之说。</p>
<hr>

<p><center><font color="teal" size="+1">14 ‧ 卖儿田</font></center></p>

<p>　　桃源河北，有大市廛曰众兴。其地多天方人，尤多饮博无赖子。一哈姓叟，专事宰牛，设肆饭过客之同教者。生子名烺，娶教中马姓女，两小颇相爱，事翁亦婉顺得体。女家居崔镇，相距二十里。时十一月，女忽思归宁省双亲，烺不忍拂，告诸翁。翁命以腌牛脯肝肚零星槖而付女，携奉伊亲，为御冬旨蓄。女感谢。</p>
<p>　　烺识字，日坐肆中司簿籍，翁又不使送女，路途既熟，女又向不缠双跌，故遣之自回也。女行至中途，天忽雪，始犹冒雪行，继则雪如掌，迷不辨路，欲就村中宿，则一望寥阔无人烟，欲勉力行，则天又欲暮，雪不止。无已，视路旁有土地祠，门开，可暂避。趋入，见有安东少年推下泽车者，已先在焉。少年坐倚东壁，女遂倚西壁。约略问讯，互相慰劳。女瞷少年美于其夫，心爱好之。少顷，少年欲碾车他适，女极意挽留作伴。少年曰：“我来此久，腹中馁甚，奈何？”女曰：“易耳。”手拈槖中物，与之食。夜即潜就少年寝，曰：“彼此无袱被，曷互抱，可分暖。”少年曰：“神明在上，我不敢。”女强之，始允。少年本伟男，迎送得女喜。事讫酣寝。晨视雪霏，少年辞欲去，女更分赠槖中物，曰：“以此作干粮，表奴心。”少年受之，亦不及讯姓氏居址，匆匆分手。女向西，少年向东。抵众兴时，已卓午，见哈叟饭馆甚雅洁，停车门首，趋索酒饭。自以女所持赠者，索脔刀缕切下酒。</p>
<p>　　店主人潜视客所啖者，似自家所市脯，再视逼真，心甚疑骇。遂就与殷勤，乘间问客所携何处来？客且啖且笑曰：“大便易。”缕述昨宵事。主人闻之，色暴变，即又强制笑曰：“客独饮，不畏岑寂耶？请少住，俟我瀹清茗来，为客解渴。”言已，趋告其父，又缕述客所语。其父趋视之，果然。再与语，亦同，大骇。其子愤极，无策。其父曰：“毋躁，曷留客宿于家，尔呼妇来，骈斩之便了。”其子豁然悟曰：“善。”视客大醉，且昨宵劳碌，意甚惫。其父曰：“客尚欲行耶？”曰：“行耳。”曰：“日已下舂，虽行未必达。曷权就敝庐一止宿。客爱友，绝不较房值也。”曰：“萍水交，打搅不当。”曰：“是何言与？四海皆兄弟，子不闻乎？”客喜，父子引导入后宅耳房中，四壁芦苇编就，加以垩圬，中有短榻，其子携衾枕来，极款洽。客方谦逊，其子遽反扃其扉，曰：“客请早寝，此间多狗盗，不得不珍重耳。”言已径去。客鼾卧，意甚得。须臾，酒醒，视室暗如漆，灯早灭，听街柝登登，不能眠。心忆主人乔梓，何如是好客？身有火具，钻火篝灯照四壁，环挂牛骨角，累累缕缕然。心蓦忆主人乃回教，昨宵私媾者莫非其儿媳？然则醉后语泄，幽我于此，潜怀杀机与？愈思愈真，愈恐惧，大窘。知门已反𫔎不得出，视苇壁不甚坚，急吹灯，谱挖壁洞，蛇行出，窜入荒野，天明辨路，得命狂奔去。</p>
<p>　　其子当少年寝时，已裹刃衣内，辞父奔外家，持灯夜行。晨始达，入门与外父母略寒温，即索妇归。外父母诧而留之，曰：“昨始归，何遽催返？”曰：“父暴病，遣侍汤药需人耳。”言已，径招其妻行，妻欲早妆偕返，不许。按之急走，卓午始诣镇。妻前行，甫越重闼，烺闭户，遽抽刃，从背后斩之，头落地尸倒，倚扊扅。翁见之，急破耳室门索客，杳无迹，视苇壁有洞，雪光透入室，知逸去，始窘曰：“杀奸杀双，顷只斩尔妇，奈何？”子亦无计。翁嘱其子坚闭门，坐守尸。己即从洞出，往求计于镇之某先生，盖熟读《邓思贤》之书者也。踵门告曰：“事已至此，但求妙算活吾儿。河口有二顷膏腴田，方如印，乃集数十年杀牛之资，计六百金购得者，愿为公寿。券在此，不吝也。”某筹度再三，既概受其田，曰：“得之矣。镇中阘茸儿好夜博，五鼓始归，尔夜开半扉而半掩之，露小灯光，尔父子袖刃掩门后，无论何人，若瞰灯入吸淡芭蕉，蓦起执而斩之。但有双髑髅，颈血模糊，谁辨之耶？官即验新旧血，但图案结，量不深苛。若舍此求第二策，虽诸葛复生，亦将束手。”</p>
<p>　　翁喜，归果如某言伺之。甫四更，即有一人，毡笠盖脑门，目近视，逡巡门外，遽掩入，甫以短烟筒出向火。其子之刀已飞去，首脆截如断瓜，移近妇尸，挑两首入城报邑宰。宰即来验，伍伯登场，观者如堵。众视女尸果烺妇，男尸非他，某先生长子也。众知某之子虽不端，然与烺妇向未通言笑，又视其血迹不一，大疑。宰审确，亦心疑，呼某来，谕即认尸领葬，疑必肆闹，而某竟服贴领去，惟掩泪恨子之不肖而已。</p>
<p>　　宰归，欲根究之，司阍者侦知所以。盖某心艳哈叟田，授以计，并未告其子，亦万不料其是夜适博归过肆门，即刀下死。归告邑宰，宰为之吐舌，案结。至今河口二顷田宛在，依旧膏腴，而田主已迭更姓。行人指视叹息，犹呼曰：卖儿田。</p>
<p>　　懊侬氏曰：虎虽至恶，不食其儿。人虽至愚，有自杀其子者乎？涎此数亩地，遂斩其宗祀，天之报施当矣，捷矣！好讼之书名邓思贤，见《辍耕录》。易云：讼则终凶。况借此杀人以利己者乎，噫！</p>
<hr>

<p><center><font color="teal" size="+1">15 ‧ 北极毗耶岛</font></center></p>

<p>　　客有驾海舶游沧溟，见波涛汨没中，时现岛屿，或乔松古柏，或月榭风台，或仅荒烟蔓草，知有奇境，欲往览焉。舟子曰：“不可，海路莫造次，恐有性命忧。”盖境愈奇，则毒虫愈伙，缥缈蜃气，实所以惑人也。尤奇者，海客谈松江朱笏岭孝廉事。</p>
<p>　　道光某科，孝廉赴京兆试，落第，由天津乘海舶归，行较捷。甫出大洋，即遇飓，簸荡舟覆，舟子尽丧鱼腹。惟孝廉抱一朽木，随风播扬，不知几千里。两日抵一岛，嵯峨怪石，石隙古树大参天，树根缕缕，若藤萝穿石达而拖于水。遂舍木攀根猱升，始登岸，山深气肃，杳无人踪，怪鸟昼号，蛟螭夜舞。孝廉馁且惧，既而自思饿亦死，曷拼饫虎狼，或可穷其源。</p>
<p>　　循岩拾级，缭曲幽深，逾一磵，飞爆潺潺，两壁如夹，壁有光，鉴人影，石有火，若天星。绕潭抚壁行，忽得一洞，门半掩，大喜。视门首有石额，镌蝌蚪文曰：“北极毗耶岛琼云洞天。”入则别有世界，路渐坦平，远远有人家，若小村落，叠乱石子为屋，搘巨蛎壳为门。遇一樵者，就与乞食。樵者问何来？告以故。曰：“有缘哉，洞门三年一开，乃阴极阳生之日，子适逢其会耳。盍随我归。”村人闻客自天朝来，争来问讯，竞具壶觞，且为烘湿衣，设寝榻，意甚殷。孝廉感且询，曰：“岛中沃产良田，颇能自给，惟近岛有大小沙一百六十馀所，能胶舟，向不通中华，君乘冯夷至，将安归乎？”乃泫然曰：“仆死不足惜，惟家有白头母，娇妻幼子，为恋恋耳。”众闻之，泪亦涔涔，似动情，告慰曰：“吾辈隶阿罗伊尼霍道人管领，明日请导往，见而哀之，或得计。”</p>
<p>　　翌晨，众来唤起，进松子饼、藤花糕。餐已，偕入城郭。人民熙攘，无异中华。至道人门，众与司阍者语良久，顷听传呼，孝廉偻入伏谒，道人答拜，肃入座。视道人黄冠朱履，鹤氅翩跹，左右侍僚，面如冠玉。道人殷殷问行踪，孝廉缕述，且求援。曰：“时未至，曷能遽为力。茫茫孤屿，文星忽临，仆正有所求，岂非天乎？中原才士必熟六经，乞为蚩蚩者日授一二，感不可言。”孝廉逊再四曰：“丈夫腾霄出尘，广搜秘笈，安用人间呫哔耶？”曰：“非也，仙佛无不从圣经出，而况其他。”引之一处，石堂三楹，亦极宏敞，斗室一笏，可供起居。道人遣两童子服役，日送两餐，亦甘旨。问弟子，笑指堂后壁一古洞，门扃𫔎甚固，曰：“在此也。乞每晨隔壁口，授使若辈同声习之，即沾化雨无量。”孝廉意甚惑，姑试为之，呼众生听口授，内噭应曰：“诺。”雒诵琅琅，音则苍嫩不一。居两载馀，闷甚，偶阅其门，则巨石而灌以铁汁，师生虽不面，然久亦闻声而辨某某，名则皆咬牙吃舌字，不甚记忆。主人事大忙，亦不常亲炙。私询童子，喁喁，“师耐守，或可生还。毋哓哓问也。”</p>
<p>　　忽道人翩翩来，曰：“明日有机会，可送君归。”孝廉感谢，喜极而悲，曰：“行将别矣，但师生两载，如隔万重山，究何故，乞明示，祛怀抱。”曰：“此岛为大灜海极北处，阑干北斗，遥挂南天，阴极阳生，地土温煦，语言清楚，反与震旦国相仿，其实有不同。上帝因岛中有幽窟如泥犁，命锢古今恶物如魍魉闪尸等，谕某主之，每逢红羊赤马，准此辈一生中土，为人民灾。老夫所以浼高人者，欲为若辈稍化气质，或荼毒略简耳。”曰：“吾国尧舜当阳，四民乐业，何劫之有？”曰：“阳极生阴，乱极思治，所以黄帝时亦有蚩尤，尧舜代亦有苗危。旋即扑灭，仍幽于此。”</p>
<p>　　孝廉素好奇，闻之，坚求暂辟双扉，俾略觇视。道人以手拍项曰：“此事大不易。”既而转念曰：“使之预睹文人面，亦大好。”言已趋入，更华阳巾，登云履，锦袍玉带如王者，随以武士皆金甲，侍以美女，皆羽妆，士皆仗戈刃，女皆捧香炉，哀哀奏仙乐，声甚凄。道人秉笏设祭，匍匐告天，口喃喃良久，治起执麈尾，西向立，孝廉东向立。一武士努目登堂，以金斧挝门三通，门砉然开，黑气腥风团团滚滚从门内出，道人咒再四，始尽。有光一线，依稀见洞中物，或人首飞走，或兽体语言，怪怪奇奇，穷极变相，倏一九首人蟒，目睒闪，欲奔出。道人大喝，急以麈尾拂兽环，门顿阖。再拜，加以符箓，扃如故。</p>
<p>　　笑曰：“贤高足，子见乎？”孝廉悚惕，不知云何。少顷盛治觞饮，山海珍错，为孝廉祖饯。酒数行，道人口吐大赤珠悬空隙，一室如火城，不假灯烛也。痛饮雄谭，宾主互醉，道人拔两铜剑起舞，盘旋左右，跃入云际，如龙之翱翔，倏离倏合，目为之迷。舞已，扣盘而歌曰：</p>
<p>　　金乌玉兔如晶球，茫茫六合如浮沤。六合以外究何物，问天不语呼阎浮。自顾平生亦莽荡，何幸海峤司羁囚。我有古纯钩，倒插昆仑山上头。谁言山苍苍，我有飞红梁。谁言海茫茫，我有青雀舫。以舫送子休踟躇，家有白头啼老乌。</p>
<p>　　歌已，仰天叹。孝廉亦唏嘘泣下。须臾天明，送之山下，横一枯槎，植布帆碧色。孝廉见无舟子，不敢登。促之，始登，宽仅容膝。嘱曰：“第闭目寝，勿问远迩，自能抵珂乡。”又与一囊，纫而封之，中累累。曰：“两年修脯耳。”孝廉受而置身侧，欲拱谢，道人遽挥以羽扇，槎如箭离弦，顷若万馀里，蓦听人声嘈嘈，宛乡音。正倾听，忽槎触岸顿止。起视之，海宁也。负囊跃登岸，回视枯槎顿缩，犹当时朽木，上有断芦桂树叶而已。泛泛水滨，忽杳。</p>
<p>　　急买舟回家。至则家人辈见之，皆却走。呼与语，始审家人疑为死，已为立木主祀中堂。其母犹健饭，妻子无恙。出囊中物，视之珠也，货之得巨富。至咸丰十年，粤寇大乱，窜扰苏松，而孝廉已故。遗命其子挈眷早他徙。伪王某率逆党攻城，偶经孝廉墓，忽凝视其碑志，哑然曰：“咦，朱先生耶！”呼众罗拜，加封植而后去。</p>
<p>　　懊侬氏曰：尝闻驾海舶者患海鬼夜叉，每鼓浪覆舟，必以预蓄字纸灰当风一扬，彼得灰一口，即贴服鼓舞而退。盖彼腹有圣人字迹，始投生中华耳。观此愈征文字若是灵异。然粤匪之猖獗也，首在烧毁书籍，又何故与？余家三世所藏，尽付祖龙之劫，秉笔至此，涕泅滂沱。</p>
<hr>

<p><center><font color="teal" size="+1">16 ‧ 神灯</font></center></p>

<p>　　明世宗时，沿海倭寇之虐，古所未有。己未夏，贼由吴淞至狼山，将奔山阳，淮人震恐。江北巡抚李遂提兵疾走，从间道来，由吾乡至宝应，遂夜入淮安。部署定，潜师姚家荡。明日合战，贼稍却，奔庙湾，公率师大破之。</p>
<p>　　公之子名材者，举人，年方二十馀，势急白于父，径发司库金，募死士三千人，自将击之，果败走。公策其必由泰州趋江都，犯天长，图窥凤泗。素审扬州都阃司沃公讳田者，勇绝伦，飞令饬之。沃公奉命，整偏师，张旗鼓以待。明日，贼果至，奋勇兜击，斩截无算。贼穷促，趋天长，公率师追剿。逾秦栏，天欲暮，两材官跪请曰：“穷寇勿追，且天长为邻封。”公曰：“吾奉李中丞节制，杀贼救民。能驱贼，害邻乎？”叱之进，而贼已在天长之东崇家冈，掘陷马坑数十处，伏以待。公至，阴云四塞，昏雾乱垂，不辨路径。方欲以石钻火燃炬，突闻贼起，马惊逸，堕坑堑，遂遇害，两材官亦殉。</p>
<p>　　吾乡筑外城，建挡军楼，团防御倭甚严肃。贼至，正欲攻击，侦李公子将领兵追至，遂急趋宣家河。盖欲由龙冈东阳等处向西窜。时吾二世祖以文人习武备，乡居临河。闻贼至，家人尽刺船，潜入后湖芦苇多处。吾祖瞰壁悬咸彘肩、鸡、鱼甚夥，将蓄以御冬者，笑曰：“如此甘旨，何必享贼？”乃自执炊爨，白粲盈釜，气蒸腾，鸡豚亦熟。甫执匕，闻前村马铃声。觇之，见海王头怒马如飞，荷雕弧，握佩刀如霜，大股至，急挈两釜盖，出奔后湖。贼射之，以釜盖为盾，矢如猬集，而公已遁入水云深处。贼入门见釜内物大喜曰：“若以肴啖我，奈何仇之？”因肆啖，留佩刀一，鬼脸钱数百，书壁曰：“遗此报贤东道主。”</p>
<p>　　公归，视刃鞘，镂金嵌八宝，刃则铦利如雪，宝之。闻沃公殉倭难，纠乡之父老，礼葬于冈之阳，两材官瘗左右。呈请详奏，得封号，碑曰：“敕封镇远将军某某之墓。”又立祠于龙兴集，在吾宅西五十余步。沃公有灵，岁放神灯，晶荧遍山谷，或随风舞，或挂树行，或如阵图，或似卤簿，或缓或急，穷极变相。士人以之验丰歉，祀甚虔。乱后，馀回里，门巷全墟，遍地瓦砾，沃公墓道既无恙，祠堂碑亦巍然独存，盖有鬼神呵护也。</p>
<hr>

<p><center><font color="teal" size="+1">17 ‧ 宓珠</font></center></p>

<p>　　莫公子镕生，西浙人，美丰姿，喜修饰，自诩为羊车中人。失怙恃，幸依乃叔某太史公。年十七，因丁壬错迕，尚未下玉镜台。太史官京师，公子家居，渐知盗仆妇，太史夫人不知也。浙之大家，多佣贫家女司女红，荡者恒与主人私。夫人素审西鄙顾某妇叶氏贤，浼佃人郎当往募。妇来，则携一幼女名宓珠者，荆钗韦布，袅娜可人，年十五，即能拈针襄母劳。公子蓦见女，即莹莹眼垂青，而女多避匿，不能与之语。叶氏偶小恙，公子为折券量药，极殷勤。小愈，使女出拜，挽以手，始得与女语。然欲挑之者屡矣，苦无隙。一日，叶侍夫人看园中牡丹，公子袖荔枝翩然至，适女独处操刀尺，见而欲逸，为其所阻。问曰：“公子将何为？”面赪心忐忑，不能吐一字，久始战兢以荔枝进，女坚却不顾。公子情急，拼决裂，曰：“小生为卿，骨柴立，梦颠倒矣。”言次，欲揽其袖，女欲号。公子惧，去犹回顾曰：“忍哉，卿也！”他日又蹈隙往，仍如前状。女投剪而起曰：“妾虽贫，非歌陌上桑者，公子好自爱。”公子洒涕曰：“小生不敢望非礼，不过乞卿一言，订三生约耳。否则为卿死，恐不能视卿独生。”女思之良久曰：“公子深情，已篆心曲，但未审以妾为妇耶？为妾与婢耶？”曰：“妻也，若以卿为妾，不怕折寿算与？”女信之，曰：“鸡鹜得随凤皇，诚家长之所深愿，若媒灼往，无不谐。”曰：“是非先与卿盟不可。”突夫人至，见女与公子语，以为两小无猜，不深疑。一夕，女坐空庭望月，公子瞰人静，胁入己室，相与拜双星，盟百年，然后扶之榻上坐。欲与乱，即娇嗔曰：“先污后嫁，他时花烛，郎能信其贞耶？”公子敬爱，欲互赠佩玉，曰：“妾之一身皆郎所有矣，何必重物？”旋见花枝弄影，疑惧遽去。叶事蒇，将告归，女更私嘱公子曰：“前夕之盟，可信否耶？”曰：“天日之誓，何能儿戏。”女流涕曰：“公子阀阅，恐非寒家所称，即不敢拗长上，成敌体。然柳枝、桃叶，亦妾所甘。倘负斯盟，妾有死耳。”</p>
<p>　　公子以巾代拭泪曰：“此固小生日夜所筹者，行当婉陈夫人玉成之。夫人慈，卿所知也。倘中变，小生亦死以报卿。”女欢喜敛袖曰：“郎真有情人也，昔有盲者推妾命，云有夫人分，今果然耶。”再三叮嘱而别。而生终未敢以此意达夫人。时太史已外任成都太守，遣伻接眷走巴蜀，公子与焉。太史见其玉立颇不群，爱而抚摩曰：“阿侄好努力读经史。我已聘得吴侍御女，名晨香者，为汝妇。渠家无白腹东床也。”公子佯拜谢，而心终恋宓珠。</p>
<p>　　既而转念曰：“危矣哉，幸未污渠清白也。”一朝亲迎，视晨香美绝伦，且工吟咏，媵婢亦端丽，较宓珠且有上下床之别。私心自笑曰：“昔何饿眼，抑见之不广也？危矣哉！幸未以佩玉为质也。”时新佣刘妪，女红不亚叶氏，惟居恒白昼掩关眠，以为病，不之异。晨香命婢子小鸾师事刘，笑谓公子曰：“他日为郎作小星。”夫人亦笑谓：“此婢颇肖顾女宓珠，特不如其慧耳。”时宓珠居乡里，年已及笄，夕卜灯花，晨占鹊语，而公子久无耗，枕上泪痕满焉。其父顾某将联婚于东村某大户。女窘急，私告于姨，姨疑已破瓜，女泣白其无。探隐处，仍处子。往询女母，茫然；转告顾某，大怒，仍执目前议，女泣曰：“莫公子誓言在耳，背之不祥，乞父往询。渠如无其事，儿甘心嫁田舍郎。”姨亦怂之曰：“事若真，岂不为门楣光？”适郎当将往蜀，即浼为传语。郎至，见上下均称娘子美而贤，即错愕不敢启齿。归告所以，顾诮女曰：“若何？汝曷对镜自照，髪蓬蓬尚欲嫁金龟婿耶？”女默然。</p>
<p>　　东村某大户遂委禽，资颇丰。是夕女犹与母絮絮语，明晨寝门坚闭，辟之，则已梁上雉经矣。大户索聘资甚急，某益怒，骂妇曰：“不端妇，始生不肖女，行当斧钻加汝颈。”妇既痛且辱，哀哭至夜午，亦逡巡自挂东南枝。</p>
<p>　　顾某欲兴讼，邻曰：“势既悬，又无凭，奈何？”乃草草薄殓母子，瘗北邙。迢迢数千里，公子诚不知也。一日闺中偶与小鸾嬉，刘岖目之，笑吃吃不休。公子曰：“婆子癫病作耶？”曰：“某非癫也，公子忍哉！”公子大诧曰：“请问。”乃屏而问故，曰：“公子曾戏一垂髫人否？”曰：“良子天人尚陇蜀耶？”曰：“里居耳。”曰：“无。”曰：“顾宓珠何人耶？”乃惶遽不知所云。曰：“冤𧕏哉，渠为公子背盟，母子毙命，讼诸阎摩，准其报冤，索公子偿。我此郡勾魂使也，日昨郡神准浙神劄，知渠渡关津，须时日，先与我勾票，即公子名，尚懵懵耶？素因夫人遇我厚，始泄，拼冥责。”</p>
<p>　　公子长跪乞援，曰：“且往告夫人。”夫人亦哀妪，曰：“事只一线望，未审娘子允否？如书结发顾氏宓珠木主祀中堂，渠来必凭人作鬼语，一家慰且怜，哀且敬，渠心软，或金铃系解仍渠一人。”夫人婉商于晨香，晨香曰：“但能救夫，何惜让虚名？”太史急为延僧宣梵呗，祝生天，正忏悔讽诵间，妪忽奔入曰：“来矣。”小鸾突倒地，旋跃起，拉公子袂，怒曰：“薄幸郎，安乐耶？”晨香急抱婢大哭曰：“姊姊且须臾，是非姊姊木主供中堂耶？是非元配荆人姊姊名耶？堂上藋茀称夫人，皆非姊叔姑耶？此邦二千石称太尊者，非姊叔舅耶？姊自戕，得耗后，一家为姊哭几昏，姊知其事耶？郎即不义，姊即不怜妹苦耶？妹已两月妊，他日即姊姊儿，姊不知耶？”且言且哭不辍，婢瞠视良久曰：“咦，我竟不知妹子若是之可人，我今悔此一死，且悔孟浪告阎罗。”夫人亦对之哭曰：“儿死不识我耶？当日在我家喜嚼荔枝，恒蓄以饲汝，忘却耶？汝爱绣牡丹枝，我教汝画帧，又忘却耶？前本我之昏瞀，非公子忍，不能恕耶？今佛迦拔汝，能消受耶？”婢亦哭曰：“儿亦何敢忘夫人德？”遂与旧相识者一二问讯，且历述自戕苦。生前好负手支颐，仍一一如前态。夜夕，晨香潜生他处，己与婢联榻眠，情话极友爱，围棋吟诗，与晨香角。夫人问：“儿不工此，何顷艺之增？”曰：“鬼灵于人也。”住三日，忽呼公子至，恸数其罪曰：“吾恕汝还，自去解讼狱。所以然者，看吴家妹子面情耳。侥幸哉，郎也！薄幸哉，郎也！”又回看晨香曰：“我为妹子送一石麟来，兼以报夫人。”言已倒地，婢遽醒，昏昏如久病之乍瘳者。遽索刘妪，而妪已睡昏昏，至夕始苏。曰：“顷送宓娘登程，语刺刺不休，想一去不来矣。”</p>
<p>　　公子闻之深自庆幸。晨香娩期，果生一子，极英俊，汤饼筵开，小鸾鸯忽又倒地作宓珠语，曰：“妹子速为薄幸郎预后事，不可挽回矣。”问：“前已蒙姊恕，何又毁议？”曰：“我已休矣，奈我母死太苦，讼不已，浙之神亦怒其儇薄，许对质地下。已置小房舍，狱具，当断之成幽婚，亦无大苦也。”婢子旋苏，而公子倒地毙矣。晨香守节教子，年二十八岁，忽微恙，夕起凝妆，作诗一律，跌坐而逝。诗曰：</p>
<p>　　鸾孤影只剧堪哀，眉锁双峰镇不开。原为槁砧甘簉室，依然冤狱赴泉台。<br>　　九原早有司香伴，七字虚抛咏絮才。寄语人问裙屐辈，慎毋薄幸累金钗。</p>
<p>　　懊侬氏曰：莫公子风流自赏，一旦负盟，虽非污而弃之尚无所逃于夭地间也，况李十郎一流人物乎？读《紫钗记》梦鞋一折，始知仗剑黄衫，不若红颜厉鬼。</p>
<hr>

<p><center><font color="teal" size="+1">End</font></center></p>

<hr>
    </div>

    
    
    

    <footer class="post-footer">
          <div class="post-tags">
              <a href="/tags/%E5%A4%9C%E9%9B%A8%E7%A7%8B%E7%81%AF%E5%BD%95/" rel="tag"># 夜雨秋灯录</a>
          </div>

        

          <div class="post-nav">
            <div class="post-nav-item">
                <a href="/%E5%8F%A4%E4%BB%A3%E5%B0%8F%E8%AF%B4/%E5%A4%9C%E9%9B%A8%E7%A7%8B%E7%81%AF%E5%BD%95/%E5%A4%9C%E9%9B%A8%E7%A7%8B%E7%81%AF%E5%BD%95_03/" rel="prev" title="夜雨秋灯录 - 卷三">
                  <i class="fa fa-chevron-left"></i> 夜雨秋灯录 - 卷三
                </a>
            </div>
            <div class="post-nav-item">
                <a href="/%E5%8F%A4%E4%BB%A3%E5%B0%8F%E8%AF%B4/%E5%A4%9C%E9%9B%A8%E7%A7%8B%E7%81%AF%E5%BD%95/%E5%A4%9C%E9%9B%A8%E7%A7%8B%E7%81%AF%E5%BD%95_05/" rel="next" title="夜雨秋灯录 - 卷五">
                  夜雨秋灯录 - 卷五 <i class="fa fa-chevron-right"></i>
                </a>
            </div>
          </div>
    </footer>
  </article>
</div>






</div>
  </main>

  <footer class="footer">
    <div class="footer-inner">


<div class="copyright">
  &copy; 
  <span itemprop="copyrightYear">2024</span>
  <span class="with-love">
    <i class="fa fa-heart"></i>
  </span>
  <span class="author" itemprop="copyrightHolder">得月庵主人</span>
</div>

    </div>
  </footer>

  
  <div class="back-to-top" role="button" aria-label="返回顶部">
    <i class="fa fa-arrow-up fa-lg"></i>
    <span>0%</span>
  </div>

<noscript>
  <div class="noscript-warning">Theme NexT works best with JavaScript enabled</div>
</noscript>


  
  <script src="https://cdnjs.cloudflare.com/ajax/libs/animejs/3.2.1/anime.min.js" integrity="sha256-XL2inqUJaslATFnHdJOi9GfQ60on8Wx1C2H8DYiN1xY=" crossorigin="anonymous"></script>
<script src="/js/comments.js"></script><script src="/js/utils.js"></script><script src="/js/motion.js"></script><script src="/js/next-boot.js"></script>

  <script src="https://cdnjs.cloudflare.com/ajax/libs/hexo-generator-searchdb/1.4.1/search.js" integrity="sha256-1kfA5uHPf65M5cphT2dvymhkuyHPQp5A53EGZOnOLmc=" crossorigin="anonymous"></script>
<script src="/js/third-party/search/local-search.js"></script>





  





</body>
</html>
