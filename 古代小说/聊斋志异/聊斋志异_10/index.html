<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width">
<meta name="theme-color" content="#222"><meta name="generator" content="Hexo 6.0.0">

  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">



<link rel="stylesheet" href="https://cdnjs.cloudflare.com/ajax/libs/font-awesome/6.2.1/css/all.min.css" integrity="sha256-Z1K5uhUaJXA7Ll0XrZ/0JhX4lAtZFpT6jkKrEDT0drU=" crossorigin="anonymous">
  <link rel="stylesheet" href="https://cdnjs.cloudflare.com/ajax/libs/animate.css/3.1.1/animate.min.css" integrity="sha256-PR7ttpcvz8qrF57fur/yAx1qXMFJeJFiA6pSzWi0OIE=" crossorigin="anonymous">

<script class="next-config" data-name="main" type="application/json">{"hostname":"6gpp.github.io","root":"/","images":"/images","scheme":"Gemini","darkmode":false,"version":"8.14.0","exturl":false,"sidebar":{"position":"left","display":"post","padding":18,"offset":12},"copycode":{"enable":true,"style":null},"bookmark":{"enable":false,"color":"#222","save":"auto"},"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"stickytabs":false,"motion":{"enable":true,"async":false,"transition":{"menu_item":"fadeInDown","post_block":"fadeIn","post_header":"fadeInDown","post_body":"fadeInDown","coll_header":"fadeInLeft","sidebar":"fadeInUp"}},"prism":false,"i18n":{"placeholder":"搜索...","empty":"没有找到任何搜索结果：${query}","hits_time":"找到 ${hits} 个搜索结果（用时 ${time} 毫秒）","hits":"找到 ${hits} 个搜索结果"},"path":"/search.xml","localsearch":{"enable":true,"trigger":"auto","top_n_per_article":1,"unescape":false,"preload":false}}</script><script src="/js/config.js"></script>

    <meta name="description" content="01 ‧ 王货郎  　　济南业酒人某翁，遣子小二如齐河索贳价。出西门，见兄阿大。时大死已久。二惊问：「哥哪得来？」答云：「冥府一疑案，须弟一证之。」二作色怨讪。大指后一人如皂状者，曰：「官役在此，我岂自由耶！」但引手招之，不觉从去，尽夜狂奔，至太山下。忽见官衙，方将并入，见群众纷出。皂拱问：「事何如矣？」一人曰：「勿须复入，结矣。」皂乃释令归。大忧弟无资斧。皂思良久，即引二去，走二三十里，">
<meta property="og:type" content="article">
<meta property="og:title" content="聊斋志异 - 卷十">
<meta property="og:url" content="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E8%81%8A%E6%96%8B%E5%BF%97%E5%BC%82/%E8%81%8A%E6%96%8B%E5%BF%97%E5%BC%82_10/index.html">
<meta property="og:site_name" content="得月庵">
<meta property="og:description" content="01 ‧ 王货郎  　　济南业酒人某翁，遣子小二如齐河索贳价。出西门，见兄阿大。时大死已久。二惊问：「哥哪得来？」答云：「冥府一疑案，须弟一证之。」二作色怨讪。大指后一人如皂状者，曰：「官役在此，我岂自由耶！」但引手招之，不觉从去，尽夜狂奔，至太山下。忽见官衙，方将并入，见群众纷出。皂拱问：「事何如矣？」一人曰：「勿须复入，结矣。」皂乃释令归。大忧弟无资斧。皂思良久，即引二去，走二三十里，">
<meta property="og:locale" content="zh_CN">
<meta property="article:published_time" content="2001-07-05T16:00:00.000Z">
<meta property="article:modified_time" content="2024-05-02T22:38:25.378Z">
<meta property="article:author" content="得月庵主人">
<meta property="article:tag" content="聊斋志异">
<meta name="twitter:card" content="summary">


<link rel="canonical" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E8%81%8A%E6%96%8B%E5%BF%97%E5%BC%82/%E8%81%8A%E6%96%8B%E5%BF%97%E5%BC%82_10/">



<script class="next-config" data-name="page" type="application/json">{"sidebar":"","isHome":false,"isPost":true,"lang":"zh-CN","comments":true,"permalink":"https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E8%81%8A%E6%96%8B%E5%BF%97%E5%BC%82/%E8%81%8A%E6%96%8B%E5%BF%97%E5%BC%82_10/","path":"古代小说/聊斋志异/聊斋志异_10/","title":"聊斋志异 - 卷十"}</script>

<script class="next-config" data-name="calendar" type="application/json">""</script>
<title>聊斋志异 - 卷十 | 得月庵</title>
  






  <script async defer data-website-id="" src=""></script>

  <script defer data-domain="" src=""></script>

  <noscript>
    <link rel="stylesheet" href="/css/noscript.css">
  </noscript>
</head>

<body itemscope itemtype="http://schema.org/WebPage" class="use-motion">
  <div class="headband"></div>

  <main class="main">
    <div class="column">
      <header class="header" itemscope itemtype="http://schema.org/WPHeader"><div class="site-brand-container">
  <div class="site-nav-toggle">
    <div class="toggle" aria-label="切换导航栏" role="button">
        <span class="toggle-line"></span>
        <span class="toggle-line"></span>
        <span class="toggle-line"></span>
    </div>
  </div>

  <div class="site-meta">

    <a href="/" class="brand" rel="start">
      <i class="logo-line"></i>
      <p class="site-title">得月庵</p>
      <i class="logo-line"></i>
    </a>
      <p class="site-subtitle" itemprop="description">万卷古今消永日，一窗昏晓送流年</p>
  </div>

  <div class="site-nav-right">
    <div class="toggle popup-trigger" aria-label="搜索" role="button">
        <i class="fa fa-search fa-fw fa-lg"></i>
    </div>
  </div>
</div>



<nav class="site-nav">
  <ul class="main-menu menu"><li class="menu-item menu-item-home"><a href="/" rel="section"><i class="fa fa-home fa-fw"></i>首页</a></li><li class="menu-item menu-item-sitemap"><a href="/links/map.html" rel="section"><i class="fa fa-sitemap fa-fw"></i>阅历</a></li><li class="menu-item menu-item-tags"><a href="/tags/" rel="section"><i class="fa fa-tags fa-fw"></i>标签</a></li><li class="menu-item menu-item-about"><a href="/about/" rel="section"><i class="fa fa-user fa-fw"></i>关于</a></li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup"><div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" maxlength="80"
           placeholder="搜索..." spellcheck="false"
           type="search" class="search-input">
  </div>
  <span class="popup-btn-close" role="button">
    <i class="fa fa-times-circle"></i>
  </span>
</div>
<div class="search-result-container no-result">
  <div class="search-result-icon">
    <i class="fa fa-spinner fa-pulse fa-5x"></i>
  </div>
</div>

    </div>
  </div>

</header>
        
  
  <aside class="sidebar">

    <div class="sidebar-inner sidebar-overview-active">
      <ul class="sidebar-nav">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <div class="sidebar-panel-container">
        <!--noindex-->
        <div class="post-toc-wrap sidebar-panel">
        </div>
        <!--/noindex-->

        <div class="site-overview-wrap sidebar-panel">
          <div class="site-author animated" itemprop="author" itemscope itemtype="http://schema.org/Person">
    <img class="site-author-image" itemprop="image" alt="得月庵主人"
      src="/images/avatar.jpg">
  <p class="site-author-name" itemprop="name">得月庵主人</p>
  <div class="site-description" itemprop="description">所有在读书中度过的日子都是美好的</div>
</div>
<div class="site-state-wrap animated">
  <nav class="site-state">
      <div class="site-state-item site-state-posts">
        <a href="/archives/">
          <span class="site-state-item-count">1234</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
          <a href="/categories/">
        <span class="site-state-item-count">8</span>
        <span class="site-state-item-name">分类</span></a>
      </div>
      <div class="site-state-item site-state-tags">
          <a href="/tags/">
        <span class="site-state-item-count">56</span>
        <span class="site-state-item-name">标签</span></a>
      </div>
  </nav>
</div>

        </div>
      </div>
    </div>

    
  </aside>


    </div>

    <div class="main-inner post posts-expand">


  


<div class="post-block">
  
  

  <article itemscope itemtype="http://schema.org/Article" class="post-content" lang="zh-CN">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E8%81%8A%E6%96%8B%E5%BF%97%E5%BC%82/%E8%81%8A%E6%96%8B%E5%BF%97%E5%BC%82_10/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="聊斋志异 - 卷十 | 得月庵">
      <meta itemprop="description" content="">
    </span>
      <header class="post-header">
        <h1 class="post-title" itemprop="name headline">
          聊斋志异 - 卷十
        </h1>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2001-07-06 00:00:00" itemprop="dateCreated datePublished" datetime="2001-07-06T00:00:00+08:00">2001-07-06</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
        <span id="more"></span>

<hr>

<p><center><font color="teal" size="+1">01 ‧ 王货郎</font></center></p>

<p>　　济南业酒人某翁，遣子小二如齐河索贳价。出西门，见兄阿大。时大死已久。二惊问：「哥哪得来？」答云：「冥府一疑案，须弟一证之。」二作色怨讪。大指后一人如皂状者，曰：「官役在此，我岂自由耶！」但引手招之，不觉从去，尽夜狂奔，至太山下。忽见官衙，方将并入，见群众纷出。皂拱问：「事何如矣？」一人曰：「勿须复入，结矣。」皂乃释令归。大忧弟无资斧。皂思良久，即引二去，走二三十里，入村，至一家檐下。嘱云：「如有人出，便使相送；如其不肯，便道王货郎言之矣。」遂去。二冥然而僵。既晓，第主出，见人死门外，大骇。守移时，微苏；扶入饵之，始言里居，即求资送。主人难之。二如皂言。主人惊绝，急赁骑送之归。偿之，不受；问其故，亦不言，别而去。</p>
<p><center><font color="teal" size="+1">02 ‧ 疲龙</font></center></p>

<p>　　胶州王侍御，出使琉球。舟行海中，忽自云际堕一巨龙，激水高数丈。龙半浮半沉，仰其首，以舟承颔；睛半含，嗒然若丧。阖舟大恐，停桡不敢少动。舟人曰：「此天上行雨之疲龙也。」王悬敕于上。焚香共祝之。移时，悠然遂逝。舟方行，又一龙堕，如前状。日凡三四。又逾日，舟人命多备白米，戒曰：「去清水潭不远矣。如有所见，但糁米于水，寂无哗。」俄至一处，水清澈底。下有群龙，五色，如盆如瓮，条条尽伏。有蜿蜒者，鳞鬣爪牙，历历可数。众神魂俱丧，闭息含眸，不惟不敢窥，并不能动。惟舟人握米自撒。久之见海波深黑，始有呻者。因问掷米之故，答曰：「龙畏蛆，恐入其甲。白米类蛆，故龙见辄伏，舟行其上，可无害也。」</p>
<p><center><font color="teal" size="+1">03 ‧ 真生</font></center></p>

<p>　　长安士人贾子龙，偶过邻巷，见一客，风度洒如。问之，则真生，咸阳僦寓者也。心慕之。明日，往投刺，适值其亡；凡三谒，皆不遇。乃阴使人窥其在舍而后过之，真走避不出；贾搜之始出。促膝倾谈，大相知悦。贾就逆旅，遣童行沽。真又善饮，能雅谑，乐甚。酒欲尽，真搜箧出饮器，玉卮无当，注杯酒其中，盎然已满；以小琖挹取入壶，并无少减。贾异之，坚求其术。真曰：「我不愿相见者，君无他短，但贪心未净耳。此乃仙家隐术，何能相授。」贾曰：「冤哉！我何贪，间萌奢想者，徒以贫耳。」一笑而散。由是往来无间，形骸尽忘。每值乏窘，真辄出黑石一块，吹咒其上，以磨瓦砾，立刻化为白金，便以赠生；仅足所用，未尝赢余。贾每求益。真曰：「我言君贪，如何，如何！」贾思明告必不可得，将乘其醉睡，窃石而要之。</p>
<p>　　一日，饮既卧，贾潜起，搜诸衣底。真觉之曰：「子真丧心，不可处也！」遂辞别，移居而去。后年余，贾游河干，见一石莹洁，绝类真生物。拾之，珍藏若宝。过数日，真忽至，𥉉然若有所失。贾慰问之。真曰：「君前所见，乃仙人点金石也。曩从抱真子游，彼怜我介，以此相贻。醉后失去，隐卜当在君所。如有还带之恩，不敢忘报。」贾笑曰：「仆生平不敢欺友朋，诚如所卜。但知管仲之贫者，莫如鲍叔，君且奈何？」真请以百金为赠。贾曰：「百金非少，但授我口诀，一亲试之，无憾矣。」真恐其寡信。贾曰：「君自仙人，岂不知贾某宁失信于朋友者哉！」直授其诀。贾顾砌上有巨石，将试之。真掣其肘，不听前。贾乃俯掬半砖，置砧上曰：「若此者，非多耶？」真乃听之。贾不磨砖而磨砧；真变色欲与争，而砧已化为浑金。反石于真。真叹曰：「业如此，复何言。然妄以福禄加人，必遭天谴。如逭我罪，施材百具、絮衣百领，肯之乎？」贾曰：「仆所以欲得钱者，原非欲窖藏之也。君尚视我为守钱卤耶？」真喜而去。</p>
<p>　　贾得金，且施且贾；不三年，施数已满。真忽至，握手曰：「君信义人也！别后被福神奏帝，削去仙籍；蒙君博施，今以功德消罪。愿勉之，勿替也。」贾问真系天上何曹。曰：「我乃有道之狐耳。出身綦微。不堪孽累，故生平自爱，一毫不敢妄作。」贾为设酒，遂与欢饮如初。贾至九十余，狐犹时至其家。</p>
<p>　　长山某，卖解信药，即垂危，灌之无不活；然秘其方，即戚好不传也。一日，以株累被逮。妻弟饷食狱中，隐置信焉。坐待食已而后告之。不信。少顷，腹中溃动，始大惊，骂曰：「畜产速行！家中虽有药末，恐道远难俟；急于城中物色薜荔为为末，清水一琖，速将来！」妻弟如其教。迨觅至，某已呕泻欲死，急投之，立刻而安。其方自此逐传。此亦犹狐之秘其石也。</p>
<p><center><font color="teal" size="+1">04 ‧ 布商</font></center></p>

<p>　　布商某，至青州境，偶入废寺，见其院宇零落，叹悼不已。僧在侧曰：「今如有善信，暂起山门，亦佛面之光。」客慨然自任。僧喜，邀入方丈，款待殷勤。即而举内外殿阁，并请装修；客辞以不能。僧固强之，词色悍怒。客惧，请即倾囊，于是倒装而出，悉授僧。将行，僧止之曰：「君竭赀实非所愿，得毋甘心于我乎？不如先之。」遂握刀相向。客哀求切，弗听；请自经，许之。逼置暗室而迫促之。适有防海将军经寺外，遥自缺墙外望见一红裳女子入僧舍，疑之。下马入寺，前后冥搜，竟不得。至暗室所，严扃双扉，僧不肯开，托以妖异。将军怒，斩关入，则见客缢梁上。救之，片时复苏，诘得其情。又械问女子所在，实则乌有，盖神佛现化也。杀僧，财物仍以归客。客益募修庙宇，由此香火大盛。赵孝廉丰原言之最悉。</p>
<p><center><font color="teal" size="+1">05 ‧ 彭二挣</font></center></p>

<p>　　禹城韩公甫自言：「与邑人彭二挣并行于途，忽回首不见之，惟空蹇随行。但闻号救甚急，细听则在被囊中。近视囊内累然，虽则偏重，亦不得堕。欲出之，则囊口缝纫甚密；以刀断线，始见彭犬卧其中，即出，问何以人，亦茫不自知。盖其家有狐为祟，事如此类甚多云。」</p>
<p><center><font color="teal" size="+1">06 ‧ 何仙</font></center></p>

<p>　　长山王公子瑞亭，能以乩卜。乩神自称何仙，为纯阳弟子，或谓是吕祖所跨鹤云。每降，辄与人论文作诗。李太史质君师事之，丹黄课艺，理绪明切；太史揣摩成，赖何仙力居多焉，因之文学士多皈依之。然为人决疑难事，多凭理，不甚言休咎。</p>
<p>　　辛未岁，朱文宗案临济南，试后，诸友请决等第。何仙索试艺，悉月旦之。座中有与乐陵李忭相善者，李固好学深思之士，众属望之，因出其文，代为之请。乩注云：「一等。」少间，又书云：「适评李生，据文为断。然此生运气大晦，应犯夏楚。异哉！文与数适不相符，岂文宗不论文耶？诸公少待，试一往探之。」少顷，又书云：「我适至提学署中，见文宗公事旁午，所焦虑者殊不在文也。一切置付幕客六七人，粟生、例监，都在其中，前世全无根气，大半饿鬼道中游魂，乞食于四方者也。曾在黑暗狱中八百年，损其目之精气，如人久在洞中，乍出，则天地异色，无正明也。中有一二为人身所化者，阅卷分曹，恐不能适相值耳。」众问挽回之术。书云：「其术至实，人所共晓，何必问？」众会其意，以告李。李惧，以文质孙太史子未，且诉以兆。太史赞其文，因解其惑。李以太史海内宗匠，心益壮，乩语不复置怀。后案发，竟居四等。太史大骇，取其文复阅之，殊无疵摘。评云：「石门公祖，素有文名，必不悠谬至此。是必幕中醉汉，不识句读者所为。」于是众益服何仙之神，共焚香祝谢之。乩书曰：「李生勿以暂时之屈，遂怀惭怍。当多写试卷，益暴之，明岁可得优等。」李如其教。久之署中颇闻，悬牌特慰之。次岁果列前名，其灵应如此。</p>
<p>　　异史氏曰：「幕中多此辈客，无怪京都丑妇巷中，至夕无闲床也。鸣呼！」</p>
<p><center><font color="teal" size="+1">07 ‧ 牛同人</font></center></p>

<p>　　（上缺）牛过父室，则翁卧床上未醒，以此知为狐。怒曰：「狐可忍也，胡败我伦！关圣号为『伏魔』，今何在，而任此类横行！」因作表上玉帝，内微诉关帝之不职。久之，忽闻空中喊嘶声，则关帝也。怒叱曰：「书生何得无礼！我岂耑掌为汝家驱狐耶？若禀诉不行，咎怨何辞矣。」即令杖牛二十，股肉几脱。少间，有黑面将军缚一狐至，牵之而去，其怪遂绝。</p>
<p>　　后三年，济南游击女为狐所惑，百术不能遣。狐语女曰：「我生平所畏惟牛同人而已。」游击亦不知牛何里，无可物色。适提学按临，牛赴试，在省偶被营兵迕辱，忿愬游击之门。游击一闻其名，不胜惊喜，伛偻甚恭。立捉兵至，捆责尽法。已，乃实告以情。牛不得已，为之呈告关帝。俄顷，见金甲神降于其家。狐方在室，颜猝变，现形如犬，绕屋嗥窜。旋出自投阶下。神言：「前帝不忍诛，今再犯不赦矣！」絷系马颈而去。</p>
<p><center><font color="teal" size="+1">08 ‧ 神女</font></center></p>

<p>　　米生者，闽人，传者忘其名字、郡邑。偶入郡，醉过市廛，闻高门中箫鼓如雷。问之居人，云是开寿筵者，然门庭亦殊清寂。听之，笙歌繁响。醉中雅爱乐之，并不问其何家，即街头市祝仪，投晚生刺焉。或见其衣冠朴陋，便问：「君系此翁何亲？」答言：「无之。」或言：「此流寓者，侨居于此，不审何官，甚贵倨也。既非亲属，将何求？」生闻而悔之，而刺已入矣。无何，两少年出逆客，华裳眩目，丰采都雅，揖生入。见一叟南向坐，东西列数筵，客六七人，皆似贵胄；见生至，尽起为礼，叟亦杖而起。生久立，待与周旋，而叟殊不离席。两少年致词曰：「家君衰迈，起拜良艰，予兄弟代谢高贤之见枉也。」生逊谢而罢。遂增一筵于上，与叟接席。</p>
<p>　　未几，女乐作于下。座后设琉璃屏，以幛内眷。鼓吹大作，座客不复可以倾谈。筵将终，两少年起，各以巨杯劝客，杯可容三斗，生有难色；然见客受，亦受。顷刻四顾，主客尽釂；生不得已，亦强尽之。少年复斟。生觉惫甚，起而告退。少年强挽其裾。生大醉逿地，但觉有人以冷水洒面，恍然若寤。起视，宾客尽散，惟一少年捉臂送之，遂别而归。后再过其门，则已迁去矣。</p>
<p>　　自郡归，偶适市，一人自肆中出，招之饮。视之，不识；姑从之入，则座上先有里人鲍庄在焉。问其人，乃诸姓，市中磨镜者也。问：「何相识？」曰：「前日上寿者，君识之否？」生言：「不识。」诸言：「予出入其门最稔。翁，傅姓，但不知何省何官。先生上寿时，我方在墀下，故识之也。」日暮，饮散。</p>
<p>　　鲍庄夜死于途。鲍父不识诸，执名讼生。检得鲍庄体有重伤，生以谋杀论死，备历械梏；以诸未获，罪无申证，颂系之。年余，直指巡方，廉知其冤，出之。家中田产荡尽，而衣巾革褫，冀其可以辨复，于是携囊入郡。日将暮，步履颇殆，休于路侧。遥见小车来，二青衣夹随之。既过，忽命停舆。车中不知何言。俄一青衣问生：「君非米姓乎？」生惊起诺之。问：「何贫窭若此？」生告以故。又问：「安之？」又告之。青衣去，向车中语；俄复返，请生至车前。车中以纤手搴帘，微睨之，绝代佳人也。谓生曰：「君不幸得无妄之祸，闻之太息。今日学使署中，非白手可以出入者，途中无可解赠，……」乃于髻上摘珠花一朵，授生曰：「此物可鬻百金，请缄藏之。」生下拜，欲问官阀，车行甚疾，其去已远，不解何人。执花悬想，上缀明珠，非凡物也。珍藏而行。至郡，投状，上下勒索甚苦；出花展视，不忍置去，遂归。</p>
<p>　　归而无家，依于兄嫂。幸兄贤，为之经纪，贫不废读。过岁，赴郡应童子试，误入深山。会清明节，游人甚众。有数女骑来，内一女郎，即曩年车中人也。见生停骖，问其所往。生具以对。女惊曰：「君衣顶尚未复耶？」生惨然于衣下出珠花，曰：「不忍弃此，故犹童子也。」女郎晕红上颊。既，嘱坐待路隅，款段而去。久之，一婢驰马来，以裹物授生，曰：「娘子言：今日学使之门如市，赠白金二百，为进取之资。」生辞曰：「娘子惠我多矣！自分掇芹非难，重金所不敢受。但告以姓名，绘一小像，焚香供之，足矣。」婢不顾，委地下而去。生由此用度颇充，然终不屑夤缘。后入邑庠第一。以金授兄；兄善居积，三年，旧业尽复。</p>
<p>　　适闽中巡抚为生祖门人，优恤甚厚，兄弟称巨家矣。然生素清鲠，虽属大僚通家，而未尝有所干谒。一日，有客裘马至门，都无识者。出视，则傅公子也。揖而入，各道间阔。治具相款。客辞以冗，然亦不竟言去。已而肴酒既陈，公子起而请闲，相将入内，拜伏于地。生惊问：「何事？」怆然曰：「家君适罹大祸，欲有求于抚台，非兄不可。」生辞曰：「渠虽世谊，而以私干人，生平所不为也。」公子伏地哀泣。生厉色曰：「小生与公子，一饮之知交耳，何遂以丧节强人！」公子大惭，起而别去。越日，方独坐，有青衣人入，视之，即山中赠金者。生方惊起，青衣曰：「君忘珠花否？」生曰：「唯唯，不敢忘！」曰：「昨公子，即娘子胞兄也。」生闻之，窃喜，伪曰： 「此难相信。若得娘子亲见一言，则油鼎可蹈耳；不然，不敢奉命。」青衣出，驰马而去。更尽复返，扣扉入曰：「娘子来矣！」言未已，女郎惨然入，向壁而哭，不作一语。生拜曰：「小生非卿，无以有今日。但有驱策，敢不惟命！」女曰：「受人求者常骄人，求人者常畏人。中夜奔波，生平何解此苦，只以畏人故耳，亦复何言！」生慰之曰：「小生所以不遽诺者，恐过此一见为难耳。使卿夙夜蒙露，吾知罪矣！」因挽其祛。隐抑搔之。女怒曰：「子诚敝人也！不念畴昔之义，而欲乘人之厄。予过矣！予过矣！」忿然而出，登车欲去。生追出谢过，长跪而要遮之。青衣亦为缓颊。女意稍解，就车中谓生曰：「实告君：妾非人，乃神女也。家君为南岳都理司，偶失礼于地官，将达帝听；非本地都人官印信，不可解也。君如不忘旧义，以黄纸一幅，为妾求之。」言已，车发遂去。</p>
<p>　　生归，悚惧不已。乃假驱祟，言于巡抚。巡抚谓其事近巫蛊，不许。生以厚金赂其心腹，诺之，而未得其便也。既归，青衣候门，生具告之，默然遂去，意似怨其不忠。生追送之曰：「归语娘子：如事不谐，我以身命殉之！」既归，终夜辗转，不知计之所出。适院署有宠姬购珠，乃以珠花献之。姬大悦，窃印为生嵌之。怀归，青衣适至。笑曰：「幸不辱命。然数年来贫贱乞食所不忍鬻者，今还为主人弃之矣！」因告以情；且曰：「黄金抛置，我都不惜；寄语娘子：珠花须要偿也！」</p>
<p>　　逾数日，傅公子登堂申谢，纳黄金百两。生作色曰：「所以然者，为令妹之惠我无私耳；不然，即万金岂足以易名节哉！」再强之，声色益厉。公子惭而去，曰：「此事殊未了！」翼日，青衣奉女郎命，进明珠百颗，曰：「此足以偿珠花否耶？」生曰：「重花者，非贵珠也。设当日赠我万镒之宝，直须卖作富家翁耳，什袭而甘贫贱，何为乎？娘子神人，小生何敢他望，幸得报洪恩于万一，死无憾矣！」青衣置珠案间，生朝拜而后却之。</p>
<p>　　越数日，公子又至。生命治肴酒。公子使从人入厨下，自行烹调，相对纵饮，欢若一家。有客馈苦糯，公子饮而美之，引尽百琖，面颊微赪。乃谓生曰：「君贞介士，愚兄弟不能早知君，有愧裙钗多矣。家君感大德，无以相报，欲以妹子附为婚姻，恐以幽明见嫌也。」生喜惧非常，不知所对。公子辞而出，曰：「明夜七月初九，新月钩辰，天孙有少女下嫁，吉期也，可备青庐。」次夕，果送女郎至，一切无异常人。三日后，女自兄嫂以及婢仆，大小皆有馈赏。又最贤，事嫂如姑。</p>
<p>　　数年不育，劝纳副室，生不肯。适兄贾于江淮，为买少姬而归。姬，顾姓，小字博士，貌亦清婉，夫妇皆喜。见髻上插珠花，甚似当年故物；摘视，果然。异而诘之。答云：「昔有巡抚爱妾死，其婢盗出鬻于市，先人廉其直，买而归。妾爱之。先人无子，生妾一人，故所求无不得。后父死家落，妾寄养于顾媪之家；顾，妾姨行，见珠，屡欲售去，妾投井觅死，故至今犹存也。」夫妇叹曰：「十年之物，复归故主，岂非数哉！」女另出珠花一朵，曰：「此物久无偶矣！」因并赐之，亲为簪于髻上。姬退，问女郎家世甚悉，家人皆讳言之。阴语生曰：「妾视娘子，非人间人也；其眉目间有神气。昨簪花时，得近视，其美丽出于肌里，非若凡人以黑白位置中见长耳。」生笑之。姬曰：「君勿言，妾将试之：如其神，但有所须，无人处焚香以求，彼当自知。」女郎绣袜精工，博士爱之，而未敢言，乃即闺中焚香祝之。女早起，忽检箧中，出袜，遣婢赠博士。生见之而笑。女问故，以实告。女曰：「黠哉婢乎！」因其慧，益怜爱之：然博士益恭，昧爽时，必熏沐以朝。后博士一举两男，两人分字之。生年八十，女貌犹如处子。生抱病，女鸠匠为材，令宽大倍于寻常。既死，女不哭；男女他适，则女已入材中死矣。因并葬之。至今传为「大材冢」云。</p>
<p>　　异史氏曰：「女则神矣，博士而能知之，是遵何术欤？乃知人之慧固有灵于神者矣！」</p>
<p><center><font color="teal" size="+1">09 ‧ 湘裙</font></center></p>

<p>　　晏仲，陕西延安人。与兄伯同居，友爱敦笃。伯三十而卒，无嗣；妻亦继亡。仲痛悼之，每思生二子，则以一子为兄后。甫举一男，而仲妻又死。仲恐继室不恤其子，将购一妾。邻村有货婢者，仲往相之，略不称意，情绪无聊，被友人留酌，醺醉而归。途中遇故窗友梁生，握手殷殷，邀过其家。醉中忘其已死，从之而去。入其门，并非旧第，疑而问之。曰：「新移此耳。」入而谋酒，则家酿已竭，嘱仲坐待，挈瓶往沽。</p>
<p>　　仲出立门外以俟之。见一妇人控驴而过，有童子随之，年可八九岁，面目神色，绝类其兄。心恻然动，急委缀之。便问童子何姓。答言：「姓晏。」仲益惊，又问：「汝父何名。」答言：「不知。」言次，已至其门，妇人下驴入。仲执童子曰：「汝父在家否？」童诺而入。顷之，一媪出窥，真其嫂也。讶叔何来。仲大悲，随之而入。见庐落亦复整顿。因问：「兄何在？」曰：「责负未归。」问：「跨驴者何人？」曰：「此汝兄妾甘氏，生两男矣。长阿大，赴市未返；汝所见者阿小。」坐久，酒渐解，始悟所见皆鬼。以兄弟情切，即亦不惧。</p>
<p>　　嫂温酒治具。仲急欲见兄，促阿小觅之。良久，哭而归曰：「李家负欠不还，反与父闹。」仲闻之，与阿小奔去。见有两人方捽兄地上。仲怒，奋拳直入，当者尽踣。急救兄起，敌已俱奔。追捉一人，捶楚无算，始起。执兄手，顿足哀泣；兄亦泣。既归，举家慰问，乃具酒食，兄弟相庆。</p>
<p>　　居无何，一少年入，年约十六七。伯呼阿大，令拜叔。仲挽之，哭向兄曰：「大哥地下有两男子，而坟墓不扫；弟又子少而鳏，奈何？」伯亦凄恻。嫂谓伯曰：「遣阿小从叔去，亦得。」阿小闻言，依叔肘下，眷恋不去。仲抚之，倍益酸辛。问：「汝乐从否？」答云：「乐从。」仲念鬼虽非人，慰情亦胜无也，因为解颜。伯曰：「从去，但勿娇惯，宣啖以血肉，驱向日中曝之，午过乃已。六七岁儿，历春及夏，骨肉更生，可以娶妻育子；但恐不寿耳。」言间，门外有少女窥听，意致温婉。仲疑为兄女，便以问兄。兄曰：「此名湘裙，吾妾妹也。孤而无归，寄养十年矣。」问：「已字否？」伯云：「尚未。近有媒议东村田家。」女在窗外小语曰：「我不嫁田家牧牛子。」仲颇有动于中，而未便明言。既而伯起，设榻于斋，止弟宿。仲雅不欲留，而意恋湘裙，将设法以窥兄意，遂别兄就榻。</p>
<p>　　时方初春，天气候犹寒，斋中夙无烟火，森然起粟。对烛冷坐，思得小饮。俄而阿小推扉入，以杯羹斗酒置案上。仲喜极，问谁之为。答云：「湘姨。」酒将尽，又以灰覆盆火，掷床下。仲问：「爹娘寝乎？」曰：「睡已久矣。」「汝寝何所？」曰：「与湘姨共榻耳。」阿小俟叔眠，乃掩门去。仲念湘裙惠而解意，益爱慕之；又以其能抚阿小，欲得之心益坚。辗转床头，终夜不寐。早起，告兄曰：「弟孑然无偶，烦大哥留意也。」伯曰：「吾家非一瓢一担者，物色当自有人。地下即有佳丽，恐于弟无所利益。」仲曰：「古人亦有鬼妻，何害？」伯似会意，便言：「湘裙亦佳。但以巨针刺人迎，血出不止者，便可为生人妻，何得草草。」仲曰：「得湘裙抚阿小，亦得。」伯但摇首。仲求之不已。嫂曰：「试捉湘裙强刺验之，不可乃已。」遂握针出。门外遇湘裙，急捉其腕，则血痕犹湿，盖闻伯言时，早自试之矣。嫂释手而笑，反告伯曰：「渠作有意乔才久矣，尚为之代虑耶？」妾闻之怒，趋近湘裙，以指刺眶而骂曰：「淫婢不羞！欲从阿叔奔走耶？我定不如其愿！」湘裙愧愤，哭欲觅死，举家腾沸。仲乃大惭，别兄嫂，率阿小而出。兄曰：「弟姑去；阿小勿使复来，恐损其生气也。」仲诺之。</p>
<p>　　既归，伪增其年，托言兄卖婢之遗腹子。众以其貌酷类，亦信为伯遗体。仲教之读，辄遣抱一卷就日中诵之。初以为苦，久而渐安。六月中，几案灼人，而儿戏且读，殊无少怨。儿甚惠，日尽半卷，夜与叔抵足，恒背诵之。仲甚慰。又以不忘湘裙，故不复作「燕楼」想矣。</p>
<p>　　一日，双媒来为阿小议婚，中馈无人，心什躁急。忽甘嫂自外入曰：「阿叔勿怪，吾送湘裙至矣。缘婢子不识羞，我故挫辱之。叔如此表表，而不相从，更欲从何人者？」见湘裙立其后，心什欢悦。肃嫂坐；具述有客在堂，乃趋出。少间复入，则甘氏已去。湘裙卸妆入厨下，刀砧盈耳矣。俄而肴胾罗列，烹饪得宜。客去，仲入，见湘裙凝妆坐室中，遂与交拜成礼。至晚，女仍欲与阿小共宿。仲曰：「我欲以阳气温之，不可离也。」因置女别室，惟晚间杯酒一往欢会而已。湘裙抚前子如己出，仲益贤之。</p>
<p>　　一夕，夫妻款洽，仲戏问：「阴世有佳人否？」女思良久，答曰：「未见。惟邻女葳灵仙，群以为美；顾貌亦犹人，要善修饰耳。与妾往还最久，心中窃鄙其荡也。如欲见之，顷刻可致。但此等人，未可招惹。」仲急欲一见。女把笔似欲作书，既而掷管曰：「不可，不可！」强之再四，乃曰：「勿为所惑。」仲诺之。遂裂纸作数画若符，于门外焚之。少时，帘动钩鸣，吃吃作笑声。女起曳入，高髻云翘，殆类画图。扶坐床头，酌酒相叙间阔。初见仲，犹以红袖掩口，不甚纵谈；数琖后，嬉狎无忌，渐伸一足压仲衣。仲心迷乱，不知魂之所舍。目前唯碍湘裙；湘裙又故防之，顷刻不离于侧。葳灵仙忽起，搴帘而出；湘裙从之，仲亦从之。葳灵仙握仲，趋入他室。湘裙甚恨，而无可如何，愤然归室，听其所为而已。既而仲入，湘裙责之曰：「不听我言，后恐却之不得耳。」仲疑其妒，不乐而散。次夕，葳灵仙不召自来。湘裙甚厌见之，傲不为礼；仙竟与仲相将而去。如此数夕。女望其来，则诟辱之，而亦不能却也。</p>
<p>　　月余，仲病不起，始大悔，唤湘裙与共寝处，冀可避之；昼夜防稍懈，则人鬼已在阳台。湘裙操杖逐之，鬼忿与争，湘裙荏弱，手足皆为所伤。仲浸以沉困。湘裙泣曰：「吾何以见吾姊乎！」又数日，仲冥然遂死。初见二隶执牒入，不觉从去。至途患无资斧，邀隶便道过兄所。兄见之，惊骇失色，问：「弟近何作？」仲曰：「无他，但有鬼病耳。」实告之。兄曰：「是矣。」乃出白金一裹，谓隶曰：「姑笑纳之。吾弟罪不应死，请释归，我使豚子从去，或无不谐。」便唤阿大陪隶饮。反身入家，遍告以故。乃令甘氏隔壁唤葳灵仙。俄至，见仲欲遁。伯揪返骂曰：「淫婢！生为荡妇，死为贱鬼，不齿群众久矣；又祟吾弟耶！」立批之，云鬓蓬飞，妖容顿减。</p>
<p>　　久之，一妪来，伏地哀恳。伯又责妪纵女宣淫，词詈移时，始令与女俱去。伯乃送仲出，飘忽间已抵家门，直抵卧室，豁然若寤，始知适间之已死也。伯责湘裙曰：「我与若姊，谓汝贤能，故使从吾弟；反欲促吾弟死耶！设非名分之嫌，便当挞楚！」湘裙惭惧啜泣，望伯伏谢。伯顾阿小喜曰：「儿居然生人矣！」湘裙欲出作黍，伯辞曰：「弟事未办，我不遑暇。」阿小年十三，渐知恋父；见父出，零涕从之。父曰：「从叔最乐，我行复来耳。」转身逐逝，自此不复通闻问矣。</p>
<p>　　后阿小娶妇，生一子，亦年三十而卒。仲抚其孤，如姪生时。仲年八十，其子二十余矣，乃析之。湘裙无所出。一日，谓仲曰：「我先驱狐狸于地下可乎？」盛妆上床而殁。仲亦不哀，半年亦殁。</p>
<p>　　异史氏曰：「天下之友爱如仲，几人哉！宜其不死而益之以年也。阳绝阴嗣，此皆不忍死兄之诚心所格；在人无此理，在天宁有此数乎？地下生子，愿承前业者，想亦不少；恐承绝产之贤兄贤弟，不肯收恤耳！」</p>
<p><center><font color="teal" size="+1">10 ‧ 三生</font></center></p>

<p>　　湖南某，能记前生三世。一世为令尹，闱场入帘。有名士兴于唐被黜落，愤懑而卒，至阴司执卷讼之。此状一投，其同病死者以千万计，推兴为首，聚散成群。某被摄去，相与对质。阎罗便问：「某既衡文，何得黜佳士而进凡庸？」某辨言：「上有总裁，某不过奉行之耳。」阎罗即发一签，往拘主司。久之，勾至。阎罗即述某言。主司曰：「某不过总其大成；虽有佳章，而房官不荐，吾何由而见之也？」阎罗曰：「此不得相诿，其失职均也，例合笞。」方将施刑，兴不满志，戛然大号；两墀诸鬼，万声鸣和。阎罗问故，兴抗言曰：「笞罪太轻，是必掘其双睛，以为不识文字之报。」阎罗不肯，众呼益厉。阎罗曰：「彼非不欲得佳文，特其所见鄙耳。」众又请剖其心。阎罗不得已，使人褫去袍服，以白刃劙胸，两人沥血鸣嘶。众始大快，皆曰：「吾辈抑郁泉下，未有能一伸此气者；今得兴先生，怨气都消矣。」哄然遂散。</p>
<p>　　某受剖已，押投陕西为庶人子。年二十余，值土寇大作，陷入贼中。有兵巡道往平贼，俘掳甚众，某亦在中。心犹自揣非贼，冀可辩释。及见堂上官，亦年二十余，细视，则兴生也。惊曰：「吾合尽矣！」既而俘者尽释，惟某后至，不容置辨，竟斩之。某至阴司投状讼兴。阎罗不即拘，待其禄尽，迟之三十年，兴始至，面质之。兴以草菅人命，罚作畜。稽某所为，曾挞其父母，其罪维均。某恐来生再报，请为大畜。阎罗判为大犬，兴为小犬。某生于北顺天府市肆中。一日，卧街头，有客自南中来，携金毛犬，大如狸。某视之，兴也。心易其小，龁之。小犬齩其喉下，系缀如铃。大犬摆扑嗥窜，市人解之不得。俄顷，俱毙。并至冥司，互有争论。阎罗曰：「冤冤相报，何时可已。今为若解之。」乃判兴来世为某婿。</p>
<p>　　某生庆云，二十八举于乡。生一女，娴静娟好，世族争委禽焉。某皆弗许。偶过临郡，值学使发落诸生，其第一卷李姓，实兴也。遂挽至旅舍，优厚之。问其家，适无偶，遂订姻好。人皆谓某怜才，而不知有夙因也。既而娶女去，相得什欢。然婿恃才辄侮翁，恒隔岁不一至其门。翁亦耐之。后婿中岁偃蹇，苦不得售，翁百计为之营谋，始得志于名场。由此和好如父子焉。</p>
<p>　　异史氏曰：「一被黜而三世不解，怨毒之甚至此哉！阎罗之调停固善；然墀下千万众，如此纷纷，勿亦天下之爱婿，皆冥中之悲鸣号动者耶？」</p>
<p><center><font color="teal" size="+1">11 ‧ 长亭</font></center></p>

<p>　　石太璞，泰山人，好厌禳之术。有道士遇之，赏其慧，纳为弟子。启牙签，出二卷，上卷驱狐，下卷驱鬼，乃以下卷授之，曰：「虔奉此书，衣食佳丽皆有之。」问其姓名，曰：「吾汴城北村玄帝观王赤城也。」留数日，尽传其诀。石由此精于符箓，委贽者踵接于门。</p>
<p>　　一日，有叟来，自称翁姓，炫陈币帛，谓其女鬼病已殆，必求亲诣。石闻病危，辞不受贽，姑与俱往。十余里入山村，至其家，廊舍华好。入室，见少女卧縠幛中，婢以钩挂帐。望之年十四五许，支缀于床，形容已槁。近临之，忽开目云：「良医至矣。」举家皆喜，谓其不语已数日矣。石乃出，因诘病状。叟言：「日昼见少年来，与共寝处，捉之已杳，少间复至，意其为鬼。」石曰：「其鬼也，驱之匪难；恐其是狐，则非余所敢知矣。」叟云：「必非必非。」石授以符，是夕宿于其家。</p>
<p>　　夜分，有少年入，衣冠整肃。石疑是主人眷属，起而问之。曰：「我鬼也。翁家尽狐。偶悦其女红亭，姑止焉。鬼为狐祟，阴骘无伤，君何必离人之缘而护之也？女之姊长亭，光艳尤绝。敬留全壁，以待高贤。彼如许字，方可为之施治；尔时我当自去。」石诺之。是夜，少年不复至，女顿醒。天明，叟喜，以告石，请石入视。石焚旧符，乃坐诊之。见绣幕有女郎，丽若天人，心知其长亭也。诊已，索水洒幛。女郎急以碗水付之，蹀躞之间，意动神流。石生此际，心殊不在鬼矣。出辞叟，托制药去，数日不返。鬼益肆，除长亭外，子妇婢女，俱被淫惑。又以仆马招石，石托疾不赴。</p>
<p>　　明日，叟自至。石故作病股状，扶杖而出。叟拜已，问故。曰：「此鳏之难也！曩夜婢子登榻，倾跌，堕汤夫人泡两足耳。」叟问：「何久不续？」石曰：「恨不得清门如翁者。」叟默而出。石走送曰：「病瘥当自至，无烦玉趾也。」又数日，叟复来；石跛而见之。叟慰问三数语，便曰：「顷与荆人言，君如驱鬼去，使举家安枕，小女长亭，年十七矣，愿遣奉事君子。」石喜，顿首于地。乃谓叟：「雅意若此，病躯何敢复爱。」立刻出门，并骑而去。入视祟者既毕，石恐背约，请与媪盟。媪遽出曰：「先生何见疑也？」即以长亭所插金簪，授石为信。石朝拜之。已，乃遍集家人，悉为祓除。惟长亭深匿无迹；遂写一佩符，使人持赠之。是夜寂然，鬼影尽灭，惟红亭呻吟未已，投以法水，所患若失。石欲起辞，叟挽止殷恳。</p>
<p>　　至晚，肴核罗列，劝酬殊切。漏二下，主人乃辞客去。石方就枕，闻叩扉甚急；起视，则长亭掩入，辞气仓皇，言：「吾家欲以白刃相仇，可急遁！」言已，径返身去。石战惧无色，越垣急窜。遥见火光，疾奔而往，则里人夜猎者也。喜。待猎毕，乃与俱归。心怀怨愤，无之可伸，思欲之汴城寻赤城，而家有老父，病废已久，日夜筹思，莫决进止。</p>
<p>　　忽一日，双舆至门，则翁媪送长亭至，谓石曰：「曩夜之归，胡再不谋？」石见长亭，怨恨都消，故亦隐而不发。媪促两人庭拜讫。石将设筵，辞曰：「我非闲人，不能坐享甘旨。我家老子昏髦，倘有不悉，郎肯为长亭一念老身，为幸多矣。」登车遂去。盖杀婿之谋，媪不之闻；及追之不得而返，媪始知之。颇不能平，与叟日相诟谇；长亭亦饮泣不食。媪强送女来，非翁意也。长亭入门，诘之，始知其故。</p>
<p>　　过两三月，翁家取女归宁。石料其不返，禁止之。女自此时一涕零。年余，生一子，名慧儿，买乳媪哺之。然儿善啼，夜必归母。一日，翁家又以舆来，言媪思女甚。长亭益悲，石不忍复留之。欲抱子去，石不可，长亭乃自归。别时，以一月为期，既而半载无耗。遣人往探之，则向所僦宅久空。又二年余，望想都绝；而儿啼终夜，寸心如割。既而石父又病卒，倍益哀伤；因而病惫，苫次弥留，不能受宾朋之吊。</p>
<p>　　方昏愦间，忽闻妇人哭入。视之，则缞绖者长亭也。石大悲，一恸遂绝。婢惊呼，女始啜泣，抚之良久，始渐苏。自疑已死，谓相聚于冥中。女曰：「非也。妾不孝，不能得严父心，尼归三载，诚所负心。适家人由海东经此，得翁凶问。妾遵严命而绝儿女之情，不敢循乱命而失翁媳之礼。妾来时，母知而父不知也。」言间，儿投怀中。言已，始抚之，泣曰：「我有父，儿无母矣！」儿亦噭啕，一室掩泣。女起，经理家政，柩前牲盛洁备，石乃大慰。而病久，急切不能起。女乃请石外兄款洽吊客。丧既闭，石始杖而能起，相与营谋斋葬。葬已，女欲辞归，以受背父之谴。夫挽儿号，隐忍而止。未几，有人来告母病，乃谓石曰：「妾为君父来，君不为妾母放令去耶？」石许之。女使乳媪抱儿他适，涕洟出门而去。去后，数年不返。石父子渐亦忘之。</p>
<p>　　一日，昧爽启扉，则长亭飘入。石方骇问，女戚然坐榻上，叹曰：「生长闺阁，视一里为遥；今一日夜而奔千里，殆矣！」细诘之，女欲言复止。请之不已，哭曰：「今为君言，恐妾之所悲，而君之所快也。迩年徙居晋界，僦居赵搢绅之第。主客交最善，以红亭妻其公子。公子数逋荡，家庭颇不相安。妹归告父；父留之，半年不令还。公子忿恨，不知何处聘一恶人来，遣神绾锁，缚老父去。一门大骇，顷刻四散矣。」石闻之，笑不自禁。女怒曰：「彼虽不仁，妾之父也。妾与君琴瑟数年，止有相好而无相尤。今日人亡家败，百口流离，即不为父伤，宁不为妾吊乎！闻之忭舞，更无片语相慰藉，何不义也！」拂袖而出。石追谢之，亦已渺矣。怅然自悔，拼已决绝。</p>
<p>　　过二三日，媪与女俱来，石喜慰问。母女俱伏。惊而询之，母子俱哭。女曰：「妾负气而去，今不能自坚，又却求人，复何颜矣！」石曰：「岳固非人；母之惠，卿之情，所不忘也。然闻祸而乐，亦犹人情，卿何不能暂忍？」女曰：「顷于途中遇母，始知絷吾父者，盖君师也。」石曰：「果尔，亦大易。然翁不归，则卿之父子离散；恐翁归，则卿之夫泣儿悲也。」媪矢以自明，女亦誓以相报。石乃即刻治任如汴，询至玄帝观，则赤城归未久。入而参之。便问：「何来？」石视厨下一老狐，孔前股而系之。笑曰：「弟子之来，为此老魅。」赤城诘之，曰：「是吾岳也。」因以实告。道士谓其狡诈，不肯轻释。固请，乃许之。石因备述其诈，狐闻之，塞身入灶，似有惭状。道士笑曰：「彼羞恶之心，未尽亡也。」石起，牵之而出，以刀断索抽之。狐痛极，齿龈龈然。石不遽抽，而顿挫之，笑问曰：「翁痛之，勿抽可耶？」狐睛睒闪，似有愠色。既释，摇尾出观而去。石辞归。</p>
<p>　　三日前，已有人报叟信，媪先去，留女待石。石至，女逆而伏。石挽之曰：「卿如不忘琴瑟之情，不在感激也。」女曰：「今复迁还故居矣，村舍邻迩，音问可以不梗。妾欲归省，三日可旋，君信之否？」曰：「儿生而无母，未便殇折。我日日鳏居，习已成惯。今不似赵公子，而反德报之，所以为卿者尽矣。如其不还，在卿为负义，道里虽近，当亦不复过问，何不信之与有？」女次日去，二日即返。问：「何速？」曰：「父以君在汴曾相戏弄，未能忘怀，言之絮絮；妾不欲复闻，故早来也。」自此闺中之往来无间，而翁婿间尚不通吊庆云。</p>
<p>　　异史氏曰：「狐情反覆，谲诈已甚。悔婚之事，两女而一辙，诡可知矣。然要而婚之，是启其悔者已在初也。且婿既爱女而救其父，止宜置昔怨而仁化之；乃复狎弄于危急之中，何怪其没齿不忘也！天下之有冰玉之不相能者，类如此。」</p>
<p><center><font color="teal" size="+1">12 ‧ 席方平</font></center></p>

<p>　　席方平，东安人。其父名廉，性戆拙。因与里中富室羊姓有却，羊先死；数年，廉病垂危，谓人曰：「羊某今贿嘱冥使搒我矣。」俄而身赤肿，号呼遂死，席惨怛不食，曰：「我父朴讷，今见陵于强鬼；我将赴地下，代伸冤气耳。」自此不复言，时坐时立，状类痴，盖魂已离舍矣。</p>
<p>　　席觉初出门，莫知所往，但见路有行人，便问城邑。少选，入城。其父已收狱中。至狱门，遥见父卧檐下，似甚狼狈；举目见子，潸然涕流。便谓：「狱吏悉受赇嘱，日夜搒掠，胫股摧残甚矣！」席怒，大骂狱吏：「父如有罪，自有王章，岂汝等死魅所能操耶！」遂出，抽笔为词。值城隍早衙，喊冤以投。羊惧，内外贿通，始出质理。城隍以所告无据，颇不直席。席忿气无所复伸，冥行百余里，至郡，以官役私状，告之郡司。迟之半月，始得质理。郡司扑席，仍批城隍覆案。席至邑，备受械梏，惨冤不能自舒。城隍恐其再讼，遣役押送归家。役至门辞去。席不肯入，遁赴冥府，诉郡邑之酷贪。冥王立拘质对。二官密遣腹心，与席关说，许以千金。席不听。过数日，逆旅主人告曰：「君负气已甚，官府求和而执不从，今闻于王前各有函进，恐事殆矣。」席以道路之口，犹未深信。俄有皂衣人唤入。升堂，见冥王有怒色，不容置词，命笞二十。席厉声问：「小人何罪？」冥王漠若不闻。席受笞，喊曰：「受笞允当，谁教我无钱耶！」冥王益怒，命置火床。两鬼捽席下，见东墀有铁床，炽火其下，床面通赤。鬼脱席衣，掬置其上，反复揉捺之。痛极，骨肉焦黑，苦不得死。约一时许，鬼曰：「可矣。」遂扶起，促使下床着衣，犹幸跛而能行。复至堂上，冥王问：「敢再讼乎？」席曰：「大冤未伸，寸心不死，若言不讼，是欺王也。必讼！」又问：「讼何词？」席曰：「身所受者，皆言之耳。」冥王又怒，命以锯解其体。二鬼拉去，见立木，高八九尺许，有木板二，仰置其上，上下凝血模糊。方将就缚，忽堂上大呼「席某」，二鬼即复押回。冥王又问：「尚敢讼否？」答云：「必讼！」冥王命捉去速解。既下，鬼乃以二板夹席，缚木上。锯方下，觉顶脑渐辟，痛不可禁，顾亦忍而不号。闻鬼曰：「壮哉此汉！」锯隆隆然寻至胸下。又闻一鬼云：「此人大孝无辜，锯令稍偏，勿损其心。」遂觉锯锋曲折而下，其痛倍苦。俄顷，半身辟矣。板解，两身俱仆。鬼上堂大声以报。堂上传呼，令合身来见。二鬼即推令复合，曳使行。席觉锯缝一道，痛欲复裂，半步而踣。一鬼于腰间出丝带一条授之，曰：「赠此以报汝孝。」受而束之，一 身顿健，殊无少苦。遂升堂而伏。冥王复问如前；席恐再罹酷毒，便答：「不讼矣。」冥王立命送还阳界。隶率出北门，指示归途，反身遂去。</p>
<p>　　席念阴曹之暗昧尤甚于阳间，奈无路可达帝听。世传灌口二郎为帝勋戚，其神聪明正直，诉之当有灵异。窃喜两隶已去，遂转身南向。奔驰间，有二人追至，曰：「王疑汝不归，今果然矣。」捽回复见冥王。窃意冥王益怒，祸必更惨；而王殊无厉容，谓席曰：「汝志诚孝。但汝父冤，我已为若雪之矣。今已往生富贵家，何用汝鸣呼为。今送汝归，予以千金之产、期颐之寿，于愿足乎？」乃注籍中，嵌以巨印，使亲视之。席谢而下。鬼与俱出，至途，驱而骂曰：「奸猾贼！频频翻覆，使人奔波欲死！再犯，当捉入大磨中，细细研之！」席张目叱曰：「鬼子胡为者！我性耐刀锯，不耐挞楚。请反见王，王如令我自归，亦复何劳相送。」乃返奔。二鬼惧，温语劝回。席故蹇缓，行数步，辄憩路侧。鬼含怒不敢复言。</p>
<p>　　约半日，至一村，一门半辟，鬼引与共坐；席便据门阈。二鬼乘其不备，推入门中。惊定自视，身已生为婴儿。愤啼不乳，三日遂殇。魂摇摇不忘灌口，约奔数十里，忽见羽葆来，幡戟横路。越道避之，因犯卤簿，为前马所执，絷送车前。仰见车中一少年，丰仪瑰玮。问席：「何人？」席冤愤正无所出，且意是必巨官，或当能作威福，因缅诉毒痛。车中人命释其缚，使随车行。俄至一处，官府十余员，迎谒道左，车中人各有问讯。已而指席谓一官曰：「此下方人，正欲往愬，宜即为之剖决。」席询之从者，始知车中即上帝殿下九王，所嘱即二郎也。席视二郎，修躯多髯，不类世间所传。九王既去，席从二郎至一官廨，则其父与羊姓并衙隶俱在。少顷，槛车中有囚人出，则冥王及郡司、城隍也。当堂对勘，席所言皆不妄。三官战栗，状若伏鼠。二郎援笔立判；顷之，传下判语，令案中人共视之。</p>
<p>　　判云：「勘得冥王者：职膺王爵，身受帝恩。自应贞洁以率臣僚，不当贪墨以速官谤。而乃繁缨棨戟，徒夸品秩之尊；羊狠狼贪，竟玷人臣之节。斧敲斲，斲入木，妇子之皮骨皆空；鲸吞鱼，鱼食虾，蝼蚁之微生可悯。当掬西江之水，为尔湔肠；即烧东壁之床，请君入瓮。城隍、郡司，为小民父母之官，司上帝牛羊之牧。虽则职居下列，而尽瘁者不辞折腰；即或势逼大僚，而有志者亦应强项。乃上下其鹰鸷之手，既罔念夫民贫；且飞扬其狙狯之奸，更不嫌乎鬼瘦。惟受赃而枉法，真人面而兽心！是宜剔髓伐毛，暂罚冥死；所当脱皮换革，仍令胎生。隶役者：既在鬼曹，便非人类。只宜公门修行，庶还落蓐之身；何得苦海生波，益造弥天之孽？飞扬跋扈，狗脸生六月之霜；隳突叫号，虎威断九衢之路。肆淫威于冥界，咸知狱吏为尊；助酷虐于昏官，以屠伯是惧。当于法场之内，剁其四肢；更向汤镬之中，捞其筋骨。羊某：富而不仁，狡而多诈。金光盖地，因使阎摩殿上，尽是阴霾；铜臭熏天，遂教枉死城中，全无日月。余腥犹能役鬼，大力直可通神。宜籍羊氏之家，以赏席生之孝。即押赴东岳施行。 」又谓席廉：「念汝子孝义，汝性良懦，可再赐阳寿三纪。」因使两人送之归里。</p>
<p>　　席乃抄其判词，途中父子共读之。既至家，席先苏；令家人启棺视父，僵尸犹冰，俟之终日，渐温而活。及索抄词，则已无矣。自此，家日益丰；三年间，良沃遍野；而羊氏子孙微矣，楼阁田产，尽为席有。里人或有买其田者，夜梦神人叱之曰：「此席家物，汝乌得有之！」初未深信；既而种作，则终年升斗无所获，于是复鬻归席。席父九十余岁而卒。</p>
<p>　　异史氏曰：「人人言净土，而不知生死隔世，意念都迷，且不知其所以来，又乌知其所以去；而况死而又死，生而复生者乎？忠孝志定，万劫不移，异哉席生，何其伟也！」</p>
<p><center><font color="teal" size="+1">13 ‧ 素秋</font></center></p>

<p>　　俞慎，字谨庵，顺天旧家子。赴试入都，舍于郊郭。时见对户一少年，美如冠玉。心好之，渐近与语，风雅尤绝。大悦，捉臂邀至寓，便相款宴。审其姓氏，自言：「金陵人，姓俞，名士忱，字恂九。」公子闻与同姓，又益亲洽，因订为昆仲；少年遂以名减字为忱。明日，过其家，书舍光洁；然门庭踧落，更无厮仆。引公子入内，呼妹出拜，年十三四以来，肌肤莹澈，粉玉无其白也。少顷，托茗献客，似家中亦无婢媪。公子异之，数语遂出。由是友爱如胞。</p>
<p>　　恂九无日不来寓所；或留共宿，则以弱妹无伴为辞。公子曰：「吾弟流寓千里，曾无应门之童，兄妹纤弱，何以为生矣？计不如从我去，有斗舍可共栖止，如何？」恂九喜，约以闱后。试毕，恂九邀公子去，曰：「中秋月明如昼，妹子素秋，具有蔬酒，勿违其意。」竟挽入内。素秋出，略道温凉，便入复室，下帘治具。少间，自出行炙。公子起曰：「妹子奔波，情何以忍！」素秋笑入。顷之，搴帘出，则一青衣婢捧壶；又一媪托柈进烹鱼。公子讶曰：「此辈何来？不早从事，而烦妹子？」恂九微哂曰：「素秋又弄怪矣。」但闻帘内吃吃作笑声，公子不解其故。既而筵终，婢媪彻器，公子适嗽，悞堕婢衣；婢随唾而倒，碎碗流炙。视婢，则帛剪小人，仅四寸许。恂九大笑。素秋笑出，拾之而去。俄而婢复出，奔走如故，公子大异之。恂九曰：「此不过妹子幼时，卜紫姑之小技耳。」公子因问：「弟妹都已长成，何未婚姻？」答云：「先人即世，去留尚无定所，故此迟迟。」遂与商定行期，鬻宅，携妹与公子俱西。</p>
<p>　　既归，除舍舍之；又遣一婢为之服役。公子妻，韩侍郎之犹女也，尤怜爱素秋，饮食共之。公子与恂九亦然。而恂九又最慧，目下十行，试作一艺，老宿不能及之。公子劝赴童子试。恂九曰：「姑为此业者，聊与君分苦耳。自审福薄，不堪仕进；且一入此途，遂不能不戚戚于得失，故不为也。」居三年，公子又下第。恂九大为扼腕，奋然曰：「榜上一名，何遂艰难若此！我初不欲为成败所惑，故宁寂寂耳；今见大哥不能自发舒，不觉中热，十九岁老童，当效驹驰也。」公子喜，试期，送入场，邑、郡、道皆第一。益与公子下帷攻苦。逾年科试，并为郡、邑冠军。恂九名大噪，远近争婚之，恂九悉却去。公子力劝之，乃以场后为解。</p>
<p>　　无何，试毕，倾慕者争录其文，相与传诵；恂九亦自觉第二人不屑居也。榜既放，兄弟皆黜。时方对酌，公子尚强作噱；恂九失色，酒琖倾堕，身仆案下。扶置榻上，病已困殆。急呼妹至，张目谓公子曰：「吾两人情虽如胞，实非同族。弟自分已登鬼箓。衔恩无可相报，素秋已长成，既蒙嫂氏抚爱，媵之可也。」公子作色曰：「是真吾弟之乱命矣！其将谓我人头畜鸣者耶！」恂九泣下。公子即以重金为购良材。恂九命舁至，力疾而入，嘱妹曰：「我没后，急阖棺，无令一人开视。」公子尚欲有言，而目已瞑矣。公子哀伤，如丧手足。然窃疑其嘱异，俟素秋他出，启而视之，则冠巾袍服如蜕；揭之，有蠹鱼径尺，僵卧其中。骇异间，素秋促入，惨然曰：「兄弟何所隔阂？所以然者，非避兄也；但恐传布飞扬，妾亦不能久居耳。」公子曰：「礼缘情制；情之所在，异族何殊焉？妹宁不知我心乎？即中馈当无漏言，请勿虑。」遂速卜吉期，厚葬之。</p>
<p>　　初，公子欲以素秋论婚于世家，恂九不欲。既没，公子商素秋，素秋不应。公子曰：「妹年已二十矣，长而不嫁，人其谓我何？」对曰：「若然，但惟兄命。然自顾无福相，不愿入侯门，寒士而可。」公子曰：「诺。」不数日，冰媒相属，卒无所可。</p>
<p>　　先是，公子之妻弟韩荃来吊，得窥素秋，心爱悦之，欲购作小妻。谋之姊，姊急戒勿言，恐公子知。韩去，终不能释，托媒风示公子，许为买乡场关节。公子闻之，大怒，诟骂，将致意者批逐出门，自此交往遂绝。</p>
<p>　　适有故尚书之孙某甲，将娶而妇忽卒，亦遣冰来。其甲第云连，公子之所素识；然欲一见其人，因与媒约，使甲躬谒。及期，垂帘于内，令素秋自相之。甲至，裘马驺从，炫耀闾里。又视其人，秀雅如处女。公子大悦，见者咸赞美之，而素秋殊不乐。公子不听，竟许之。盛备匳装。计费不赀。素秋固止之，但讨一老大婢，供给使而已。公子亦不之听，卒厚赠焉。既嫁，琴瑟甚敦。然兄嫂系念之，每月辄一归宁。来时，匳中珠绣，必携数事，付嫂收贮。嫂未知其意，亦姑从之。</p>
<p>　　甲少孤，止有寡母，溺爱过于寻常，日近匪人，渐诱淫赌，家传书画鼎彝，皆以鬻还戏债。而韩荃与有瓜葛，因招饮而窃探之，愿以两妾及五百金易素秋。甲初不肯；韩固求之，甲意似摇，恐公子不甘。韩曰：「我与彼至戚，此又非其支系，若事已成，则彼亦无如何；万一有他，我身任之。有家君在，何畏一俞谨庵哉！」遂盛妆两姬出行酒，且曰：「果如所约，此即君家人矣。」甲惑之，约期而去。至日，虑韩诈谖，夜候于途，果有舆来，启帘照验不虚，乃导去，姑置斋中。韩仆以五百金交兑俱明。甲奔入，伪告素秋，言公子暴病相呼。素秋未遑理妆，草草遂出。舆既发，夜迷不知何所，逴行良远，殊不可到。忽有二巨烛来，众窃喜其可以问途。无何，至前，则巨蟒两目如灯。众大骇，人马俱窜，委舆路侧；将曙复集，则空舆存焉。意必葬于蛇腹，归告主人，垂首丧气而已。</p>
<p>　　数日后，公子遣人诣妹，始知为恶人赚去，初不疑其婿之伪也。取婢归，细诘情迹，微窥其变，忿甚，遍愬都邑。某甲惧，求救于韩。韩以金妾两亡，正复懊丧，斥绝不为力。甲呆憨无所复计，各处勾牒至，但以赂嘱免行。月余，金珠服饰，典货一空。公子于宪府究理甚急，邑官皆奉严令，甲知不能复匿，始出，至公堂实情尽吐。蒙宪票拘韩对质。韩惧，以情告父。父时休致，怒其所为不法，执付隶。及见诸官府，言及遇蟒之变，悉谓其词枝；家人搒掠殆遍，甲亦屡被敲楚。幸母日鬻田产，上下营救，刑轻得不死，而韩仆已瘐毙矣。韩久困囹圄，愿助甲赂公子千金，哀求罢讼。公子不许。甲母又请益以二姬，但求姑存疑案，以待寻访；妻又承叔母命，朝夕解免，公子乃许之。甲家綦贫，货宅办金，而急切不能得售，因先送姬来，乞其延缓。</p>
<p>　　逾数日，公子夜坐斋头，素秋偕一媪，蓦然忽入。公子骇问：「妹固无恙耶？」笑曰：「蟒变乃妹之小术耳。当夜窜入一秀才家，依于其母。彼自言识兄，今在门外，请入之也。」公子倒屣而出，烛之，非他，乃周生，宛平之名士也，素以声气相善。把臂入斋，款洽臻至。倾谈既久，始知颠末。</p>
<p>　　初，素秋昧爽款生门，母纳入，诘之，知为公子妹，便欲驰报。素秋止之，因与母居。慧能解意，母悦之，以子无妇，窃属意素秋，微言之。素秋以未奉兄命为辞。生亦以公子交契，故不肯作无媒之合，但频频侦听。知讼事已有关说，素秋乃告母欲归。母遣生率一媪送之，即嘱媪媒焉。公子以素秋居生家久，窃有心而未言也；及闻媪言，大喜，即与生面订为好。先是，素秋夜归，将使公子得金而后宣之；公子不可，曰：「向愤无所泄，故索金以败之耳。今复见妹，万金何能易哉！」即遣人告诸两家，顿罢之。又念生家故不甚丰，道赊远，亲迎殊艰，因移生母来，居以恂九旧第；生亦备币帛鼓乐，婚嫁成礼。</p>
<p>　　一日，嫂戏素秋：「今得新婿，曩年枕席之爱，犹忆之否？」素秋微笑，因顾婢曰：「忆之否？」嫂不解，研问之，盖三年床第，皆以婢代。每夕，以笔画其两眉，驱之去，即对烛而坐，婿亦不之辨也。益奇之，求其术，但笑不言。</p>
<p>　　次年大比，生将与公子偕往。素秋以为不必，公子强挽之而去。是科，公子荐于乡，生落第归。隐有退志。逾岁，母卒，遂不复言进取矣。一日，素秋告嫂曰：「向问我术，固未肯以此骇物听也。今远别行有日矣，请秘授之，亦可以避兵燹。」惊而问之。答云：「三年后，此处当无人烟。妾荏弱不堪惊恐，将蹈海滨而隐。大哥富贵中人，不可以偕，故言别也。」乃以术悉授嫂。数日，又告公子。留之不得，至于泣下。问：「往何所？」即亦不言。鸡鸣早起，携一白须奴，控双卫而去。公子阴使人委送之，至胶莱之界，尘雾幛天，既晴，已迷所往。</p>
<p>　　三年后，闯寇犯顺，村舍为墟。韩夫人剪帛置门内，寇至，见云绕韦驮高丈余，遂骇走，以是得无恙焉。后村中有贾客至海上，遇一叟甚似老奴，而髭发尽黑，猝不能认。叟停足而笑曰：「我家公子尚健耶？借口寄语：秋姑亦甚安乐。」问其居何里，曰：「远矣，远矣！」匆匆遂去。公子闻之，使人于所在遍访之，竟无踪迹。</p>
<p>　　异史氏曰：「管城子无食肉相，其来旧矣。初念甚明，而乃持之不坚。宁如糊眼主司，固衡命不衡文耶？一击不中，冥然遂死，蠹鱼之痴，一何可怜！伤哉雄飞，不如雌伏。」</p>
<p><center><font color="teal" size="+1">14 ‧ 贾奉雉</font></center></p>

<p>　　贾奉雉，平凉人。才名冠一时，而试辄不售。一日，途中遇一秀才，自言郎姓，风格洒然，谈言微中。因邀俱归，出课艺就正。郎读罢，不甚称许，曰：「足下文，小试取第一则有余，闱场取榜尾则不足。」贾曰：「奈何？」郎曰：「天下事，仰而跂之则难，俯而就之甚易，此何须鄙人言哉！」遂指一二人、一二篇以为标准，大率贾所鄙弃而不屑道者。闻之，笑曰：「学者立言，贵乎不朽，即味列八珍，当使天下不以为泰耳。如此猎取功名，虽登台阁，犹为贱也。」郎曰：「不然。文章虽美，贱则弗传。君欲抱卷以终也则已；不然，帘内诸官，皆以此等物事进身，恐不能因阅君文，另换一副眼睛肺肠也。」贾终嘿然。郎起而笑曰：「少年盛气哉！」遂别而去。是秋入闱复落，邑邑不得志，颇思郎言，遂取前所指示者强读之。未至终篇，昏昏欲睡，心惶惑无以自主。</p>
<p>　　又三年，闱场将近，郎忽至，相见甚欢。因出所拟七题，使贾作文。越日，索文而阅，不以为可，又令复作；作已，又訾之。贾戏于落卷中，集其𦶑宂泛滥，不可告人之句，连缀成文，俟其来而示之。郎喜曰：「得之矣！」因使熟记，坚嘱勿忘。贾笑曰：「实相告：此言不由中，转瞬即去，便受夏楚，不能复忆之也。」郎坐案头，强令自诵一过；因使袒背，以笔写符而去，曰：「只此已足，可以束阁群书矣。」验其符，濯之不下，深入肌理。至场中，七题无一遗者。回思诸作，茫不记忆，惟戏缀之文，历历在心。然把笔终以为羞；欲少窜易，而颠倒苦思，竟不能复更一字。日已西坠，直录而出。郎候之已久，问：「何暮也？」贾以实告，即求拭符；视之，已漫灭矣。再忆场中文，遂如隔世。大奇之。因问：「何不自谋？」笑曰：「某惟不作此等想，故能不读此等文也。」遂约明日过诸其寓。贾诺之。郎既去，贾取文稿自阅之，大非本怀，怏怏不自得，不复访郎，嗒丧而归。</p>
<p>　　未几，榜发，竟中经魁。阅旧稿，一读一汗。读竟，重衣尽湿。自言曰：「此文一出，何以见天下士矣！」方惭怍间，郎忽至曰：「求中即中矣，何其闷也？」曰：「仆适自念，以金盆玉碗贮狗矢，真无颜出见同人。行将遁迹山丘，与世长绝矣。」郎曰：「此亦大高，但恐不能耳。果能之，仆引见一人，长生可得，并千载之名，亦不足恋，况傥来之富贵乎！」贾悦，留与共宿，曰：「容某思之。」天明，谓郎曰：「予志决矣！」不告妻子，飘然遂去。渐入深山，至一洞府，其中别有天地。有叟坐堂上，郎使参之，呼以师。叟曰：「来何早也？」郎白：「此人道念已坚，望加收齿。」叟曰：「汝既来，须将此身并置度外，始得。」贾唯唯听命。</p>
<p>　　郎送至一院，安其寝处，又投以饵，始去。房亦精洁；但户无扉，窗无棂，内惟一几一榻。贾解履登榻，月明穿射矣。觉微饥，取饵啖之，甘而易饱。窃意郎当复来，坐久寂然，杳无声响。但觉清香满室，脏腑空明，脉络皆可指数。忽闻有声甚厉，似猫抓痒，自牖睨之，则虎蹲檐下。乍见，甚惊；因忆师言，即复收神凝坐。虎似知其有人，寻入近榻，气咻咻，遍嗅足股。少顷，闻庭中嗥动，如鸡受缚，虎即趋出。又坐少时，一美人入，兰麝扑人，悄然登榻，附耳小言曰：「我来矣。」一言之间，口脂散馥。贾瞑然不少动。又低声曰：「睡乎？」声音颇类其妻，心微动。又念曰：「此皆师相试之幻术也。」瞑如故。美人笑曰：「鼠子动矣！」</p>
<p>　　初，夫妻与婢同室，押亵惟恐婢闻，私约一谜曰：「鼠子动，则相欢好。」忽闻是语，不觉大动，开目凝视，真其妻也。问：「何能来？」答云：「郎生恐君岑寂思归，遣一妪导我来。」言次，因贾出门不相告语，偎傍之际，颇有怨怼。贾慰藉良久，始得嬉笑为欢。既毕，夜已向晨，闻叟谯诃声，渐近庭院。妻急起，无地自匿，遂越短墙而去。俄顷，郎从叟入。叟对贾杖郎，便令逐客。郎亦引贾自短墙出，曰：「仆望君奢，不免躁进；不图情缘未断，累受扑责。从此暂去，相见行有日也。」指示归途，拱手遂别。</p>
<p>　　贾俯视故村，故在目中。意妻弱步，必滞途间。疾趋里余，已至家门，但见房垣零落，旧景全非，村中老幼，竟无一相识者，心始骇异。忽念刘、阮返自天台，情景真似。不敢入门，于对户憩坐。良久，有老翁曳杖出。贾揖之，问：「贾某家何所？」翁指其第曰：「此即是也。得无欲闻奇事耶？仆悉知之。相传此公闻捷即遁；遁时，其子才七八岁。后至十四五岁，母忽大睡不醒。子在时，寒暑为之易衣；迨殁，两孙穷踧，房舍拆毁，惟以木架苫覆蔽之。月前，夫人忽醒，屈指百余年矣。远近闻其异，皆来访视，近日稍稀矣。」贾豁然顿悟，曰：「翁不知贾奉雉即某是也。」翁大骇，走报其家。</p>
<p>　　时长孙已死；次孙祥，至五十余矣。以贾年少，疑有诈伪。少间，夫人出，始识之。双涕霪霪，呼与俱去。苦无屋宇，暂入孙舍。大小男妇，奔入盈侧，皆其曾、玄，率陋劣少文。长孙妇吴氏，沽酒具藜藿；又使少子杲及妇，与己共室，除舍舍祖翁姑。贾入舍，烟埃儿溺，杂气熏人。居数日，懊惋殊不可耐。两孙家分供餐饮，调饪尤乖。里中以贾新归，日日招饮；而夫人恒不得一饱。</p>
<p>　　吴氏故士人女，颇娴闺训，承顺不衰。祥家给奉渐疏，或嘑尔与之。贾怒，携夫人去，设帐东里。每谓夫人曰：「吾甚悔此一返，而已无及矣。不得已，复理旧业，若心无愧耻，富贵不难致也。」居年余，吴氏犹时馈饷，而祥父子绝迹矣。是岁，试入邑庠。邑令重其文，厚赠之，由此家稍裕。祥稍稍来近就之。贾唤入，计曩所耗费，出金偿之，斥绝令去。遂买新第，移吴氏共居之。吴二子，长者留守旧业；次杲颇慧，使与门人辈共笔砚。</p>
<p>　　贾自山中归，心思益明澈。无何，连捷登进士第。又数年，以侍御出巡两浙，声名赫奕，歌舞楼台，一时称盛。贾为人鲠峭，不避权贵，朝中大僚，思中伤之。贾屡疏恬退，未蒙俞旨，未几而祸作矣。先是，祥六子皆无赖，贾虽摈斥不齿，然皆窃余势以作威福，横占田宅，乡人共患之。有某乙娶新妇，祥次子篡取为妾。乙故狙诈，乡人敛金助讼，以此闻于都。于是当道者交章攻贾。贾殊无以自剖，被收经年。祥及次子皆瘐死。贾奉旨充辽阳军。时杲入泮已久，为人颇仁厚，有贤声。夫人生一子，年十六，遂以嘱杲，夫妻携一仆一媪而去。贾曰：「十余年富贵，曾不如一梦之久。今始知荣华之场，皆地狱境界，悔比刘晨、阮肇，多造一重孽案耳。」数日，抵海岸，遥见巨舟来，鼓乐殷作，虞候皆如天神。既近，舟中一人出，笑请侍御过舟少憩。贾见惊喜，踊身而过，押隶不敢禁。夫人急欲相从，而相去已远，遂愤投海中。漂泊数步，见一人垂练于水，引救而去。隶命篙师荡舟，且追且号，但闻鼓声如雷，与轰涛相间，瞬间遂杳。仆识其人，盖郎生也。</p>
<p>　　异史氏曰：「世传陈大士在闱中，书艺既成，吟诵数四，叹曰：『亦复谁人识得！』遂弃而更作，以故闱墨不及诸稿。贾生羞而遁去，此处有仙骨乃再返人世，遂以口腹自贬，贫贱之中人甚矣哉！」</p>
<p><center><font color="teal" size="+1">15 ‧ 胭脂</font></center></p>

<p>　　东昌卞氏，业牛医者，有女小字胭脂，才姿惠丽。父宝爱之，欲占凤于清门，而世族鄙其寒贱，不屑缔盟，所以及笄未字。对户龚姓之妻王氏，佻脱善谑，女闺中谈友也。一日，送至门，见一少年过，白服裙帽，丰采甚都。女意似动，秋波萦转之。少年俯其首，趋而去。去既远，女犹凝眺。王窥其意，戏之曰：「以娘子才貌，得配若人，庶可无恨。」女晕红上颊，脉脉不作一语。王问：「识得此郎否？」答云：「不识。」王曰：「此南巷鄂秀才秋隼，故孝廉之子。妾向与同里，故识之，世间男子，无其温婉。今衣素，以妻服未阕也。娘子如有意，当寄语使委冰焉。」女无语，王笑而去。</p>
<p>　　数日无耗，心疑王氏未暇即往，又疑宦裔不肯俯拾。邑邑徘徊，萦念颇苦；渐废饮食，寝疾惙顿。王氏适来省视，研诘病因。答言：「自亦不知。但尔日别后，即觉忽忽不快，延命假息，朝暮人也。」王小语曰：「我家男子，负贩未归，尚无人致声鄂郎。芳体违和，非为此否？」女赪颜良久。王戏之曰：「果为此者，病已至是，尚何顾忌？先令夜来一聚，彼岂不肯可？」女叹息曰：「事至此，已不能羞。，但渠不嫌寒贱，即遣媒来，病当愈；若私约，则断断不可！」王颔之，遂去。</p>
<p>　　王幼时与邻生宿介通，既嫁，宿侦夫他出，辄寻旧好。是夜宿适来，因述女言为笑，戏嘱致意鄂生。宿久知女美，闻之窃喜，幸其机可乘也。将与妇谋，又恐其妒，乃假无心之词，问女家闺闼甚悉。次夜，逾垣入，直达女所，以指叩窗。内问：「谁何？」答以：「鄂生。」女曰：「妾所以念君者，为百年，不为一夕。郎果爱妾，但宜速倩冰人；若言私合，不敢从命。」宿姑诺之，苦求一握纤腕为信。女不忍过拒，力疾启扉。宿遽入，即抱求欢。女无力撑拒，仆地上，气息不续。宿急曳之。女曰：「何来恶少，必非鄂郎；果是鄂郎，其人温驯，知妾病由，当相怜恤，何遂狂暴若此！若复尔尔，便当鸣呼，品行亏损，两无所益！」宿恐假迹败露，不敢复强，但请后会。女以亲迎为期。宿以为远，又请之。女厌纠缠，约待病愈。宿求信物，女不许。宿捉足解绣履而去。女呼之返，曰：「身已许君，复何吝惜？但恐『画虎成狗』，致贻污谤。今亵物已入君手，料不可反。君如负心，但有一死！」宿既出，又投宿王所。既卧，心不忘履，阴揣衣袂，竟已乌有。急起篝灯，振衣冥索。诘之，不应。疑妇藏匿，妇故笑以疑之。宿不能隐，实以情告。言已，遍烛门外，竟不可得。懊恨归寝，窃幸深夜无人，遗落当犹在途也。早起寻之，亦复杳然。</p>
<p>　　先是，巷中有毛大者，游手无籍。尝挑王氏不得，知宿与洽，思掩执以胁之。是夜，过其门，推之未扃，潜入。方至窗下，踏一物，耎若絮帛，拾视，则巾裹女舄。伏听之，闻宿自述甚悉，喜极，抽身而出。逾数夕，越墙入女家，门户不悉，误诣翁舍。翁窥窗，见男子，察其音迹，知为女来者。心忿怒，操刀直出。毛大骇，反走。方欲攀垣，而卞追已近，急无所逃，反身夺刃；媪起大呼，毛不得脱，因而杀之。女稍痊，闻喧始起。共烛之，翁脑裂不复能言，俄顷已绝。于墙下得绣履，媪视之，胭脂物也。逼女，女哭而实告之；但不忍贻累王氏，言鄂生之自至而已。天明，讼于邑。邑宰拘鄂。</p>
<p>　　鄂为人谨讷，年十九岁，见客羞涩如童子。被执，骇绝。上堂不知置词，惟有战栗。宰益信其情真，横加梏械。生不堪痛楚，以是诬服。即解郡，敲扑如邑。生冤气填塞，每欲与女面相质；及相遭，女辄诟詈，遂结舌不能自伸，由是论死。往来覆讯，经数官无异词。后委济南府复案。</p>
<p>　　时吴公南岱守济南，一见鄂生，疑不类杀人者，阴使人从容私问之，俾尽得其词。公以是益知鄂生冤。筹思数日，始鞫之。先问胭脂：「订约后，有知者否？」答：「无之。」「遇鄂生时，别有人否？」亦答：「无之。」乃唤生上，温语慰之。生自言：「曾过其门，但见旧邻妇王氏与一少女出，某即趋避，过此并无一言。」吴公叱女曰：「适言侧无他人，何以有邻妇也？」欲刑之。女惧曰：「虽有王氏，与彼实无关涉。」公罢质，命拘王氏。数日已至，又禁不与女通，立刻出审，便问王：「杀人者谁？」王对：「不知。」公诈之曰：「胭脂供言，杀卞某汝悉知之，胡得隐匿？」妇呼曰：「冤哉！淫婢自思男子，我虽有媒合之言，特戏之耳。彼自引奸夫入院，我何知焉！」公细诘之，始述其前后相戏之词。公呼女上，怒曰：「汝言彼不知情，今何以自供撮合哉？」女流涕曰：「自己不肖，致父惨死，讼结不知何年，又累他人，诚不忍耳。」公问王氏：「既戏后，曾语何人？」王供：「无之。」公怒曰：「夫妻在床，应无不言者，何得云无？」王供：「丈夫久客未归。」公曰：「虽然，凡戏人者，皆笑人之愚，以炫已之慧，更不向一人言，将谁欺？」命梏十指。妇不得已，实供：「曾与宿言。」公于是释鄂拘宿。宿至，自供：「不知。」公曰：「宿妓者必无良士！」严械之。宿自供：「赚女是真。自失履后，未敢复往，杀人实不知情。」公怒曰：「逾墙者何所不至！」又械之。宿不任凌借，遂以自承。招成报上，无不称吴公之神。铁案如山，宿遂延颈以待秋决矣。然宿虽放纵无行，故东国名士。闻学使施公愚山贤能称最，且又怜才恤士之德，因以一词控其冤枉，语言怆恻。</p>
<p>　　公乃讨其招供，反覆凝思之。拍案曰：「此生冤也！」遂请于院、司，移案再鞫。问宿生：「鞋遗何所？」供曰：「忘之。但叩妇门时，犹在袖中。」转诘王氏：「宿介之外，奸夫有几？」供言： 「无有。」公曰：「淫辞之人，岂得专私一个？」供言：「身与宿介，稚齿交合，故未能谢绝；后非无见挑者，身实未敢相从。」因使指其人以实之。供云：「同里毛大，屡挑而屡拒之矣。」公曰：「何忽贞白如此？」命搒之。妇顿首出血，力辨无有，乃释之。又诘：「汝夫远出，宁无有托故而来者？」曰：「有之，某甲、某乙，皆以借贷馈赠，曾一二次入小人家。」盖甲、乙皆巷中游荡子，有心于妇而未发者也。公悉籍其名，并拘之。既集，公赴城隍庙，使尽伏案前。便谓：「曩梦神人相告，杀人者不出汝等四五人中。今对神明，不得有妄言。如肯自首，尚可原宥；虚者，廉得无赦！」同声言无杀人之事。公以三木置地，将并加之；括发裸身，齐鸣冤苦。公命释之，谓曰：「既不自招，当使鬼神指之。」使人以毡褥悉障殿窗，令无少隙；袒诸囚背，驱入暗中，始授盆水，一一命自盥讫；系诸壁下，戒令「面壁勿动。杀人者，当有神书其背」。</p>
<p>　　少间，唤出验视，指毛曰：「此真杀人贼也！」盖公先使人以灰涂壁，又以烟煤濯其手：杀人者恐神来书，故匿背于壁而有灰色；临出，以手护背，而有烟色也。公固疑是毛，至此益信。施以毒刑，尽吐其实。判曰：「宿介：蹈盆成括杀身之道，成登徒子好色之名。祗缘两小无猜，遂野鹜如家鸡之恋；为因一言有漏，致得陇兴望蜀之心。将仲子而逾园墙，便如鸟堕；冒刘郎而至洞口，竟赚门开。感帨惊尨，鼠有皮胡若此？攀花折树，士无行其谓何！幸而听病燕之娇啼，犹为玉惜；怜弱柳之憔悴，未似莺狂。而释么凤于罗中，尚有文人之意；乃劫香盟于袜底，宁非无赖之尤！蝴蝶过墙，隔窗有耳；莲花卸瓣，堕地无踪。假中之假以生，冤外之冤谁信？天降祸起，酷械至于垂亡；自作孽盈，断头几于不续。彼逾墙钻隙，固有玷夫儒冠；而僵李代桃，诚难消其冤气。是宜稍宽笞扑，折其已受之惨；姑降青衣，开其自新之路。若毛大者：刁猾无籍，市井凶徒。被邻女之投梭，淫心不死；伺狂童之入巷，贼智忽生。开户迎风，喜得履张生之迹；求浆值酒，妄思偷 掾之香。何意魄夺自天，魂摄于鬼。浪乘槎木，直入广寒之宫；径泛渔舟，错认桃源之路。遂使情火息焰，欲海生波。刀横直前，投鼠无他顾之意；寇穷安往，急兔起反噬之心。越壁入人家，止期张有冠而李借；夺兵遗绣履，遂教鱼脱网而鸿离。风流道乃生此恶魔，温柔乡何有此鬼蜮哉！即断首领，以快人心。胭脂：身犹未字，岁已及笄。以月殿之仙人，自应有郎似玉；原霓裳之旧队，何愁贮屋无金？而乃感关雎而念好逑，竟绕春婆之梦；怨摽梅而思吉士，遂离倩女之魂。为因一线缠萦，致使群魔交至。争妇女之颜色，恐失『胭脂』；惹鸷鸟之纷飞，并托『秋隼』。莲钩摘去，难保一瓣之香；铁限敲来，几破连城之玉。嵌红豆于骰子，相思骨竟作厉阶；丧乔木于斧斤，可憎才真成祸水！葳蕤自守，幸白壁之无瑕；缧绁苦争，喜锦衾之可覆。嘉其 门之拒，犹洁白之情人；遂其掷果之心，亦风流之雅事。仰彼邑令，作尔冰人。」案既结，遐迩传诵焉。</p>
<p>　　自吴公鞫后，女始知鄂生冤。堂下相遇，腆然含涕，似有痛惜之词，而未可言也。生感其眷恋之情，爱慕殊切；而又念其出身微，且日登公堂，为千人所窥指，恐娶之为人姗笑，日夜萦回，无以自主。判牒既下，意始安贴。邑宰为之委禽，送鼓吹焉。</p>
<p>　　异史氏曰：「甚哉！听讼之不可以不慎也！纵能知李代为冤，谁复思桃僵亦屈？然事虽暗昧，必有其间，要非审思研察，不能得也。呜呼！人皆服哲人之折狱明，而不知良工之用心苦矣。世之居民上者，棋局消日，紬被放衙，下情民艰，更不肯一劳方寸。至鼓动衙开，巍然高坐，彼哓哓者直以桎梏静之，何怪覆盆之下多沉冤哉！」</p>
<p>　　愚山先生吾师也。方见知时，余犹童子。窃见其奖进士子，拳拳如恐不尽；小有冤抑，必委曲呵护之，曾不肯作威学校，以媚权要。真宣圣之护法，不止一代宗匠，衡文无屈士已也。而爱才如命，尤非后世学使虚应故事者所及。尝有名士入场，作「宝藏兴焉」文，误记「水下」；录毕而后悟之，料无不黜之理。作词曰：「宝藏在山间，误认却在水边。山头盖起水晶殿。瑚长峰尖，珠结树颠。这一回崖中跌死撑船汉！告苍天：留点蒂儿，好与友朋看。」先生阅文至此，和之曰：「宝藏将山夸，忽然见在水涯。樵夫漫说渔翁话。题目虽差，文字却佳，怎肯放在他人下。尝见他，登高怕险；哪曾见，会水渰杀？」此亦风雅之一斑，怜才之一事也。</p>
<p><center><font color="teal" size="+1">16 ‧ 阿纤</font></center></p>

<p>　　奚山者，高密人。贸贩为业，往往客蒙沂之间。一日，途中阻雨，及至所常宿处，而夜已深，遍叩肆门，无有应者。徘徊庑下，忽二扉豁开，一叟出，便纳客入，山喜，从之。絷蹇登堂，堂上迄无几榻。叟曰：「我怜客无归，故相容纳，我实非卖食沽饮者。家中无多手指，惟有老荆弱女，眠熟矣。虽有宿肴，苦少烹鬻，勿嫌冷啜也。」言已，便入。少顷，以短足床来，置地上，促客坐。又入，携一短足几至，拔来报往，蹀躞甚劳。山起坐不自安，曳令暂息。</p>
<p>　　少间，一女郎出行酒，叟顾曰：「我家阿纤兴矣。」视之，年十六七，窈窕秀弱，风致嫣然。山有少弟未婚，窃属意焉，因询叟清贯尊阀，答云：「士虚，姓古。子孙皆夭折，剩有此女。适不忍搅其酣睡，想老荆唤起矣。」问：「婿家阿谁？」答言未字。山窃喜。既而品味杂陈，似所宿具。食已，致恭而言曰：「萍水之人，遂蒙宠惠，没齿所不敢忘。缘翁盛德，乃敢遽陈朴鲁。仆有幼弟三郎，十七岁矣，读书肄业，颇不顽冥。欲求援系，不嫌寒贱否？」叟喜曰：「老夫在此，亦是侨寓。倘得相托，便假一庐，移家而往，庶免悬念。」山都应之，遂起展谢。叟殷勤安置而去。鸡既唱，叟已出，呼客盥沐。束装已，酬以饭金，固辞曰：「客留一饭，万无受金之理，矧附为婚姻乎？」既别，客月余，乃返。去村里余，遇老媪率一女郎，冠服尽素。既近，疑似阿纤，女郎亦频转顾，因把媪袂附耳，不知何辞。媪便停步，向山曰：「君奚姓耶？」山唯唯。媪惨然曰：「不幸老翁压于败堵，今将上墓。家虚无人，请少待路侧，行即还也。」遂入林去，移时始来，途已昏冥，遂与偕行，道其孤弱，不觉哀啼，山亦酸恻。媪曰：「此处人情大不平善，孤孀难以过度。阿纤既为君家妇，过此恐迟时日，不如早夜同归。」山可之。</p>
<p>　　既至家，媪挑灯供客，已，谓山曰：「意君将至，储粟都已粜去；尚存廿余石，远莫致之。北去四五里，村中第一门，有谈二泉者，是吾售主。君勿惮劳，先以尊乘运一囊去，叩门而告之，但道南村古姥有数石粟，粜作路用，烦驱蹄躈一致之也。」即以囊粟付山。山策蹇去，叩户，一硕腹男子出，告以故，倾囊先归。俄有两夫以五骡至，媪引山至粟所，乃在窖中。山下为操量执概，母放女收，顷刻盈装，付之以去。凡四返而粟始尽。既而以金授媪。媪留其一人二畜，治任遂东。行二十里，天始曙。至一市，市头赁骑，谈仆乃返。</p>
<p>　　既归，山以情告父母。相见甚喜，即以别第馆媪，卜吉为三郎完婚。媪治奁妆甚备。阿纤寡言少怒，或与语，但有微笑，昼夜绩织无停晷，以是上下悉怜悦之。嘱三郎曰：「寄语大伯：再过西道，勿言吾母子也。」居三四年，奚家益富，三郎入泮矣。</p>
<p>　　一日，山宿古之旧邻，偶及曩年无归，投宿翁媪之事。主人曰：「客悞矣。东邻为阿伯别第，三年前，居者辄睹怪异，故空废甚久，有何翁媪相留？」山甚讶之，而未深言。主人又曰：「此宅向空，十年无敢入者。一日第后墙倾，伯往视之，则石压巨鼠如猫，尾在外犹摇。急归，呼众往，则已渺矣。群疑是物为妖。后十余日，复入试验，寂无形声，又年余，始有居人。」山益奇之。归家私语，窃疑新妇非人，阴为三郎虑，而三郎笃爱如常。久之，家中人纷相猜议，女微察之，夜中语三郎曰：「妾从君数载，未尝少失德，今置之不以人齿，请赐离婚书，听君自择良耦。」因泣下。三郎曰：「区区寸心，宜所夙知。自卿入门，家日益丰，咸以福泽归卿，乌得有异言？」女曰：「君无二心，妾岂不知，但众口纷纭，恐不免秋扇之捐。」三郎再四慰解，乃已。山终不释，日求善扑之猫，以观其意，女虽不惧，然蹙蹙不快。一夕，谓媪小恙，辞三郎省侍之。天明，三郎往讯，则室内已空，骇极，使人于四途踪迹之，并无消息，中心营营，寝食都废。而父兄皆以为幸，交慰藉借，将为续婚，而三郎殊不怿。俟之年余，音问以绝，父兄辄相诮责，不得已，以重金买妾，然思阿纤不衰。</p>
<p>　　又数年，奚家日渐贫，由是咸忆阿纤。有叔弟岚以故至胶，迂道宿表戚陆生家。夜闻邻哭甚哀，未遑诘也。既返，复闻之，因问主人，答云：「数年前有寡母孤女，僦居于是。月前姥死，女独处，无一线之亲，是以哀耳。」问何姓？曰：「姓古。尝闭户，不与里社通，故未悉其家世。」岚惊曰：「是吾嫂也！」因往款扉，有人挥涕出，隔扉应曰：「客何人？我家故无男子。」岚隙窥而遥审之，果嫂，便曰：「嫂启关，我是叔家阿遂。」女闻之，拔关纳入，诉其孤苦，岚曰：「三兄忆念颇苦。夫妻即有乖迕，何遂远遁至此？」即欲赁舆同归。女惨然曰：「我以人不齿数故，遂与母偕隐，今又返而依人，谁不加白眼？如欲复还，当与大兄分炊，不然，行乳药求死耳。 」岚既归，以告三郎，三郎星夜驰去，夫妻相见，各有涕洟。次日，告其屋主，屋主谢监生窥女美，阴欲图致为妾，数年不取其值，频风示媪，媪绝之。媪死，窃幸可谋，而三郎忽至，通计房租以留难之。三郎家故不丰，闻金多，颇有忧色。女言不妨，引三郎视仓储，约粟三十余石，偿租有余。三郎喜，以告谢，谢不受粟，故索金。女叹曰：「此皆妾身之恶障也。」遂以其情告三郎，三郎怒，将诉于邑。陆氏止之，为散粟于里党，敛资偿谢，以车送两人归。三郎实告父母，与兄析居。阿纤出私金，日建仓廪，而家中尚无儋石，共奇之。年余验视，则仓中盈矣。不数年，家大富。而山苦贫，女移翁姑自养之，辄以金粟周兄，狃以为常。三郎喜曰：「卿可云不念旧恶矣。」女曰：「彼自爱弟耳。且非渠，妾何缘识君哉？」后亦无甚怪异。</p>
<p><center><font color="teal" size="+1">17 ‧ 瑞云</font></center></p>

<p>　　瑞云，杭之名妓，色艺无双。年十四岁，其母蔡媪，将使女应客。瑞云告曰：「此奴终身发轫之始，不可草草。价由母定，客则听女自择之。」媪曰诺。乃定价十五金，遂日见客。客求见者必以贽，贽厚者，接一弈，酬一画；薄者，留一茶而已。瑞云名噪已久，自此富商贵介，日接于门。</p>
<p>　　余杭贺生，才名夙着，而家仅中赀。素仰瑞云，固未敢拟鸳梦，亦竭微贽，冀得一睹芳泽。窃恐其阅人既多，不以寒酸在意，及至相见一谈，而款接殊殷，坐语良久，眉目含情。作诗赠生曰：「何事求浆者，蓝桥叩晓关。有心寻玉杵，端只在人间。」生得之狂喜，更欲有言，忽小鬟白客来，生仓卒遂别。既归，吟玩诗词，梦魂萦扰。过一二日，情不自已，修贽复往。瑞云接见良欢，移坐近生，悄然谓：「能图一宵之聚否？」生曰：「穷踧之士，惟有痴可献知己。一丝之贽，已竭绵薄。得近芳容，意愿已足，若肌肤之亲，何敢作此梦想。」瑞云闻之，戚然不乐，相对遂无一语。生久坐不出，媪频唤瑞云以促之，生乃归，心什邑邑，思欲罄家以博一欢，而更尽而别，此情复何可耐？筹思及此，热念都消，由是音息遂绝。</p>
<p>　　瑞云择婿数月，更不得一当，媪颇恚，将强夺之，而未发也。一日，有秀才投贽，坐语少时，便起，以一指按女额曰：「可惜可惜！」遂去。瑞云送客返，共视额上，有指印黑如墨，濯之益真。过数日，黑痕渐阔，年余，连颧彻准矣。见者辄笑，而车马之迹以绝。媪斥去妆饰，使与婢辈伍，瑞云又荏弱，不任驱使，日益憔悴。贺闻而过之，见蓬首厨下，丑状类鬼。举首见生，面壁自隐。贺怜之，便与媪言，愿赎作妇。媪许之。贺货田倾装，买之而归，入门，牵衣揽涕，且不敢以伉俪自居，愿备妾媵以俟来者。贺曰：「人生所重者知己，卿盛时犹能知我，我岂以衰故忘卿乎？」遂不复娶。闻者共姗笑之，而生情益笃。</p>
<p>　　居年余，偶至苏，有和生与同主人，忽问：「杭有名妓瑞云，近如何矣？」贺以适人对。又问何人？曰：「其人率与仆等。」和曰：「若能如君，可谓得人矣。不知价几何许？」贺曰：「缘有奇疾，姑从贱售耳。不然，如仆者，何能勾栏中买佳丽哉！」又问：「其人果能如君否？」贺以其问之异，因反诘之，和笑曰：「实不相欺，昔曾一覩其芳仪，甚惜其绝世之姿，而流落不偶，故以小术晦其光而保其璞，留待怜才者之真鉴耳。」贺急问曰：「君能点之，亦能涤之否？」和笑曰：「乌得不能？但须其人一诚求耳。」贺起拜曰：「瑞云之婿，即某是也。」和喜曰：「天下惟真才人为能多情，不以妍媸易念也。请从君归，便赠一佳人。」遂与同返。既至，贺将命酒，和止之曰：「先行吾法，当先令治具者有欢心也。」即令以盥器贮水，戟指而书之，曰：「濯之当愈，然须亲出一谢医人也。」贺笑捧而去，立俟瑞云自靧之，随手光洁，艳丽一如当年。夫妇共德之，同出展谢，而客已渺，遍觅之不可得，意殆其仙欤？</p>
<p><center><font color="teal" size="+1">18 ‧ 仇大娘</font></center></p>

<p>　　仇仲，晋人，忘其邵邑，值大乱，为寇俘去。二子福、禄俱幼，继室邵氏，抚双孤，遗业能温饱。而岁屡祲，豪强者复凌借之，遂至食息不保。</p>
<p>　　仲叔尚廉利其嫁，屡劝驾，而邵氏矢志不摇。廉阴券于大姓，欲强夺之；关说已成，而他人不之知也。里人魏名，夙狡狯，与仲家积不相能，事事思中伤之。因邵寡，伪造浮言以相败辱，大姓闻之，恶其不德而止。久之，廉之阴谋与外之飞语，邵渐闻之，冤结胸怀，朝夕陨涕，四体渐以不仁，委身床榻。福甫十六岁，因缝纫无人，遂急为毕婚。妇，姜秀才屺瞻之女，颇称贤能，百事赖以经纪，由此用渐裕。乃使禄从师读，魏忌嫉之，而阳与善，频招福饮，福倚为腹心之交。魏乘间告曰：「尊堂病废，不能理家人生产；弟坐食，一无所操作，贤夫妇何为作马牛哉？且弟买妇，将大耗金钱。为君计，不如早析，则贫在弟而富在君也。」福归，谋诸妇，妇咄之。奈魏日以微言相渐渍，福惑焉，直以己意告母。母怒，诟骂之。福益恚，辄视金粟为他人之物也者，而委弃之。魏乘机诱与博赌，仓粟渐空，妇知而未敢言。既至粮绝，母骇问，始以实告。母愤怒，而无如何，遂析之。幸姜女贤，旦夕为母执炊，奉事一如平日。</p>
<p>　　福既析，益无顾忌，大肆淫赌。数月间，田产悉偿戏债，而母与妻皆不及知。福赀既罄，无所为计，因券妻贷赀，而苦无受者。邑人赵阎罗，原漏网之巨盗，武断一乡，固不畏福言之食也，慨然假赀。福持去，数日一空，意踟蹰，将背券盟。赵横目相加，福大惧，赚妻付之。魏闻窃喜，急奔告姜，实将倾败仇也。姜怒，讼兴，福惧甚，亡去。</p>
<p>　　姜女至赵家，始知为婿所卖，大哭，但欲觅死。赵初慰谕之，不听，既威逼之，益骂，大怒，鞭挞之，终不肯服。因拔笄自刺其喉，急救，已透食管，血溢出。赵急以帛束其项，犹冀从容而挫折焉。明日牒已至，赵行行殊不置意，官验女伤重，命笞之。隶相顾，无敢用刑，官久闻其横暴，至此益信，大怒，唤家人出，立毙之。姜遂舁女归。</p>
<p>　　自姜之讼也，邵氏始知福不肖状，一号几绝，冥然大渐。禄时年十五，茕茕无以自主。先是，仲有前室女大娘嫁于远郡，性刚猛，每归宁，馈赠不满其意，辄迕父母，往往以愤去，仲以是怒恶之。又因道远，遂数载不一存问。邵氏垂危，魏欲招之来，而启其争。适有贸贩者，与大娘同里，便托寄语大娘，且歆以家之可图。数日，大娘果与少子至，入门，见幼弟侍病母，景象惨澹，不觉怆恻。因问弟福，禄备告之。大娘闻之，忿气塞吭，曰：「家无成人，遂任人蹂躏至此！吾家田产，诸贼何得赚去！」因入厨下，爇火炊糜，先供母，而后呼弟及子共啖之。啖已，忿出，诣邑投状，讼诸博徒。众惧，敛金赂大娘，大娘受其金，而仍讼之。邑令拘甲、乙等，各加杖责，田产殊置不问。大娘愤不已，率子赴郡，郡守最恶博者，大娘力陈孤苦，及诸恶局骗之状，情词慷慨，守为之动。判令邑宰追田给主，仍惩仇福，以儆不肖。既归，邑宰奉令敲比，于是故产尽反。</p>
<p>　　大娘时已久寡，乃遣少子归，且嘱从兄务业，勿得复来。大娘由此止母家，养母教弟，内外有条。母大慰，病渐瘥，家务悉委大娘。里中豪强，少见陵暴，辄握刀登门，侃侃争论，罔不屈服。居年余，田产日增。时市药饵珍肴，馈遗姜女。又见禄渐长成，频嘱媒为之觅姻。魏告人曰：「仇家产业，悉属大娘，恐将来不可复返矣。」人咸信之，故无肯与论婚者。</p>
<p>　　有范公子子文，家中名园，为晋第一。园中名花夹路，直通内室。或不知而悞入之，值公子私宴，怒执为盗，杖几死。会清明，禄自塾中归，魏引与游遨，遂至园所。魏故与园丁有旧，放令入，周历亭榭。俄至一处，溪水汹涌，有画桥朱楹，通一漆门；遥望门内，繁花如锦，盖即公子内斋也。魏绐之曰：「君请先入，我适欲私焉。」禄信步，寻桥入户，至一院落，闻女子笑声，方停步间，一婢出窥见，旋踵即返，禄始骇奔。无何，公子出，叱家人绾索逐之，禄大窘，自投溪中。公子反怒为笑，命诸仆引出，见其容裳都雅，便令易其衣履，曳入一亭，诘其姓氏，蔼容温语，意什亲昵。俄趋入内，旋出，笑握禄手，过桥，渐达曩所。禄不解其意，逡巡不敢入，公子强曳入之。见花篱内隐隐有美人窥伺，既坐，则群婢行酒。禄辞曰：「童子无知，悞践闺闼，得蒙赦宥，已出非望。但愿释令早归，受恩非浅。」公子不听。俄顷，肴炙纷纭，禄又起，辞以醉饱，公子捺坐，笑曰：「仆有一乐拍名，若能对之，即放君行。」禄唯唯请教。公子云：「拍名浑不似。」禄默思良久，对曰：「银成没奈何。」公子大笑曰：「真石崇也！」禄殊不解。盖公子有女名蕙娘，美而知书，日择良耦，夜梦一人告之曰：「石崇汝婿也。」问何在？曰：「明日落水矣。」早告父，共以为异。禄适符梦兆，故邀入内舍，使夫人女辈共觇之也。公子闻对而喜，乃曰：「拍名乃小女所拟，屡思而无其偶，今得属对，亦有天缘。仆欲以息女奉箕帚，寒舍不乏第宅，更无烦亲迎耳。」禄惶然逊谢，且以母病不能入赘为辞。公子故令归谋，遂遣圉人负湿衣，送之以马。既归告母，母惊为不祥。于是始知魏氏险；然因凶得吉，亦置不雠，但戒子远绝而已。逾数日，公子又使人致意母，母终不敢应。大娘应之，即倩双媒纳采焉。</p>
<p>　　未几，禄赘入公子家。年余游泮，才名籍甚。妻弟长成，敬少弛，禄怒，携妇而归。母已杖而能行。频岁赖大娘经纪，第宅亦颇完好。新妇既归，婢仆如云，宛然有大家风焉。魏又见绝，嫉妒益深，恨无瑕之可蹈。时有巨盗事发远窜，乃诬禄寄赀，禄依令徙口外，范公子上下贿托，仅以蕙娘免行，田产尽没入官。幸大娘执析产书，锐身告理，新增良沃若如干顷，悉罣福名，母女始得安居。禄自分不返，遂书离婚字付岳家，伶仃自去。行数日，至北都，饭于旅肆，有丐子怔营户外，貌绝类兄，近致讯诘，果兄。因自述，兄弟悲惨，禄解复衣，分数金，嘱令归，福泣受而别。</p>
<p>　　禄至关外，寄将军帐下为卒，因禄文弱，俾主文籍，与诸仆同栖止。仆辈研问家世，禄悉告之，内一人大惊曰：「是吾儿也！」盖仇仲初为寇家牧马，后寇逃窜，仲遂流徙关外，为将军仆。向禄缅述，始知真为父子，抱首悲哀，一室为之酸辛。居无何，将军获巨盗数十，中有一人，即曩时魏所诬禄之盗魁也。既具供状，父子咸泣告将军，将军为之昭雪，上闻命地方官赎业归仇，父子各喜。禄细问家口，为赎身计，乃知仲投将军有年，两易配而无所出，时方鳏也。禄遂治任返。</p>
<p>　　初，福别弟归，蒲伏自投，大娘奉母坐堂上，操杖问之：「汝愿受扑责，便可姑留；不然，汝田产既尽，亦无汝啖饭之所，请仍去。」福涕泣伏地，愿受笞。大娘投杖曰：「卖妇之人，亦不足惩。但宿案未消，再犯，首官可耳。」即使人往告姜，姜女骂曰：「我是仇氏何人？而相告也？」大娘频述告福而揶揄之，福惭愧，不敢出气。居半年，大娘虽给奉周备，而役同厮养。福操作无怨词，托以金钱，辄不苟。大娘察其无他，乃白母，求姜女复归。母意其不可复挽，大娘曰：「不然。渠如肯事二主，楚毒岂肯自罗？要不能不有此忿耳。」遂率弟躬往负荆，岳父母诮让良切，大娘叱使长跪，然后请见姜女，请之再四，坚避不出，大娘搜捉以出。女乃指福唾骂，福惭汗无以自容，姜母始曳令起。大娘请问归期，女曰：「向受姊惠綦多，今承尊命，岂复有异言？但恐不能保其不再卖也。且恩义已绝，更何颜与黑心无赖子共生活哉？请别营一室，妾往奉事老母，较胜披削足矣。」大娘代白其悔，为翼日之约而别。次朝，以乘舆取归，母逆于门而跪拜之。女伏地大哭，大娘劝止，置酒为欢，命福坐案侧，乃执爵而言曰：「我苦争者，非自利也。今弟悔过，贞妇复还，请以簿籍交纳；我以一身来，仍以一身去耳。」夫妇皆兴席改容，罗拜哀泣，大娘乃止。</p>
<p>　　居无何，昭雪之命下，不数日，田宅悉还故主。魏大骇，不知其故，自恨无术可以复施。适西邻有回禄之变，魏托救焚而往，暗以编菅爇禄第，风又暴作，延烧几尽；止余福居两三屋，举家依聚其中。未几禄至，相见悲喜。初，范公子得离书，持商蕙娘，蕙娘痛哭，碎而投诸地。父从其志，不复强。禄归，闻其未嫁，喜如岳所。公子知其屋灾，欲留之，禄不可，遂辞而退。大娘幸有藏金，出葺败堵，福负锸营筑，掘见窖镪，夜与弟共发之，石池盈丈，满中皆不动尊也。由是鸠工大作，楼舍矗起，壮丽拟于世胄。禄感将军义，备千金往赎父。福请行，因遣健仆辅之以去。禄乃迎蕙娘归。未几，父兄同归，一门欢腾。</p>
<p>　　大娘自居母家，禁子省视，恐人议其私也。父既归，坚辞欲去，兄弟不忍，父乃析产而三之，子得二，女得一也。大娘固辞，兄弟泣告曰：「吾等非姊，乌有今日！」大娘乃安之，遣人招子，移家共居焉。或问大娘：「异母兄弟，何遂关切如此？」大娘曰：「知有母而不知有父者，惟禽兽如此耳，岂以人而效之！」福、禄闻之皆流涕。使工人治其第，皆与己等。</p>
<p>　　魏自计十余年，祸之而益以福之，深自愧悔。又仰其富，思交欢之，因以贺仲阶进，备物而往。福欲却之，仲不忍拂，受鸡酒焉。鸡以布缕缚足，逸入灶，灶火燃布，往栖积薪，童婢见之而未顾也。俄而薪焚灾舍，一家惶骇，幸手指众多，一时扑灭，而厨中百物俱空矣。兄弟皆谓其物不祥。后值父寿，魏复馈牵羊，却之不得，系羊庭树。夜有童被仆殴，忿趋树下，解羊索自经死。兄弟叹曰：「其福之不如其祸之也！」自是魏虽殷勤，竟不敢受其寸缕，宁厚酬之而已。后魏老，贫而作丐，每周以布粟而德报之。</p>
<p>　　异史氏曰：「噫嘻！造物之殊不由人也。益雠之而益福之，彼机诈者无谓甚矣。顾受其爱敬，而反以得祸，不更奇哉？此可知盗泉之水，一掬一污也。」</p>
<p><center><font color="teal" size="+1">19 ‧ 曹操冢</font></center></p>

<p>　　许城外有河水汹涌，近崖深黯。盛夏时，有人入浴，忽然若被刀斧，尸断浮出；后一人亦如之。转相惊怪。邑宰闻之，遣多人闸断上流，竭其水。见崖下有深洞，中置转轮，轮上排利刃如霜。去轮攻入，有小碑，字皆汉篆。细视之，则曹孟德墓也。破棺散骨，所殉金宝，尽取之。</p>
<p>　　异史氏曰：「后贤诗云：『尽掘七十二疑冢，必有一冢葬君尸。』宁知竟在七十二冢之外乎？奸哉瞒也！然千余年而朽骨不保，变诈亦复何益？呜呼，瞒之智，正瞒之愚耳！」</p>
<p><center><font color="teal" size="+1">20 ‧ 龙飞相公</font></center></p>

<p>　　安庆戴生，少薄行，无检幅。一日，自他醉归，途中遇故表兄季生，醉后昏眊，亦忘其死，问：「向在何所？」季曰：「仆已异物，君忘之耶？」戴始恍然，而醉亦不惧。问：「冥间何作？」答云：「近在转轮王殿下司录。」戴曰：「人世祸福，当必知之。」季曰：「此仆职也，乌得不知？但过烦，非甚关切，不尽记耳。三日前偶稽册，尚覩君名。」戴急问其何词，季曰：「不敢相欺，尊名在黑暗狱中。」戴大惧，酒亦醒，苦求拯拔。季曰：「此非所能效力，惟善可以已之。然君恶籍盈指，非大善不可复挽。穷秀才有何大力？即日行一善，非年余不能相准，今已晚矣。但从此砥行，则地狱中或有出时。」戴闻之泣下，伏地哀恳，及仰首，而季已杳矣，悒悒而归。由此洗心改行，不敢差跌。</p>
<p>　　先是戴私其邻妇，邻人闻知而不肯发，思掩执之。而戴自改行，永与妇绝，邻人伺之不得，以为恨。一日遇于田间，阳与语，绐窥眢井，因而堕之。井深数丈，计必死。而戴中夜苏醒，坐井中大号，殊无知者。邻人恐其复生，过宿，往听之，闻其声，急投石。戴移闭洞中，不敢复作声，邻人知其不死，斸土填井，几满之。洞中冥黑，真与地狱无少异者。空洞无所得食，计无生理。匍伏渐入，则三步外皆水，无所复之，还坐故处。初觉腹馁，久竟忘之。因思重泉下无善可行，惟长宣佛号而已。既见燐火浮游，荧荧满洞，因而祝之曰：「闻青燐悉为冤鬼，我虽暂生，固亦难返，如可共话，亦慰寂寞。」但见诸燐悉浮水来，燐中皆有一人，高约人身之半。诘所自来，答云：「此古煤井。主人攻煤，震动古墓，被龙飞相公决地海之水，溺死四十三人。我等皆其鬼也。」问：「相公何人？ 」曰：「不知也。但相公文学士，今为城隍幕客。彼亦怜我等无辜，三五日辄一施水粥。但我辈冷水浸骨，超拔无日。君倘再履人世，祈捞残骨葬一义冢，则惠及泉下者多矣。」戴曰：「如有万分一，此即何难？但深在九泉，安望重睹天日乎？」因教诸鬼使念佛，捻块代珠，记其藏数，不知时之昏晓，倦则眠，醒则坐而已。</p>
<p>　　忽见深处有笼灯，众喜曰：「龙飞相公施食矣！」邀戴同往。戴虑水沮，众强扶曳以行，飘然履虚，曲折半里许。至一处，众释令自行，步益上，如升数仞之阶。阶尽，睹房廊，堂上烧明烛一枝，大如臂。戴久不见火光，喜极趋上，上坐一叟，儒服儒巾，戴辍步不敢前，叟已睹之，讶问生人何来？戴上，伏地自陈，叟曰：「我耳孙也。」因令起，赐之坐。自言：「戴潜，字龙飞。曩因不肖孙堂，连结匪类，近墓作井，使老夫不安于夜室，故以海水没之。今其后续如何矣？」盖戴近宗凡五支，堂居长。初，邑中大姓赂堂，攻煤于其祖茔之侧。诸弟畏其强，莫敢争。无何，地水暴至，采煤人尽死井中。诸死者家，群兴大讼，堂及大姓皆以此贫，堂子孙至无立锥。戴乃堂弟裔也。曾闻先人传其事，因告翁。翁曰：「此等不肖，其后乌得昌？汝既来此，当毋废读。」因饷以酒馔，遂置卷案头，皆成、洪制艺，迫使研读。又命题课文，如师授徒。堂上烛常明，不翦亦不灭，倦时辄眠，莫辨晨夕。翁时出，则以一童给役。历时若有数年之久，然幸无苦，但无别书可读，惟制艺百首，首四千余遍矣。翁一日谓曰：「汝孽报已满，合还人世。余冢邻煤洞，阴风刺骨，得志后，迁我于东原。」戴敬诺。翁乃唤集群鬼，仍送至旧坐处。群鬼罗拜再嘱，戴亦不知何计可出。</p>
<p>　　先是家中失戴，搜访既穷，母告官，系缧多人，并少踪绪。积三四年，官离任，缉察亦弛。戴妻不安于室，遣嫁去。会里中人复治旧井，入洞见戴，抚之未死，大骇，报诸其家，舁归经日，始能言其底里。自戴入井，邻人殴杀其妇，为妇翁所讼，驳审年余，仅存皮骨而归。闻戴复生，大惧，亡去。宗人议究治之，戴不许，且谓：「曩时实所自取，此冥中之谴，于彼何与焉？」邻人察其意无他，始逡巡而归。井水既涸，戴买人入洞拾骨，俾各为具市棺设地，葬丛冢焉。又稽宗谱，名潜，字龙飞，先设品物，祭诸其冢。学使闻其异，又赏其文，是科以优等入闱，遂捷于乡。既归，营兆东原，迁龙飞厚葬之，春秋上墓，岁岁不衰。</p>
<p>　　异史氏曰：余乡有攻煤者，洞没于水，十余人沉溺其中。竭水求尸，两月余始得涸，而十余人并无死者。盖水大至时，共泅高处，得不溺。缒而上之，见风始绝，一昼夜乃渐苏。始知人在地下，如蛇鸟之蛰，急切未能死也。然未有至数年者。苟非至善，三年地狱中，乌得有生人哉？</p>
<p><center><font color="teal" size="+1">21 ‧ 珊瑚</font></center></p>

<p>　　安生大成，重庆人。父孝廉，早卒，弟二成，幼。生娶陈氏，小字珊瑚，性娴淑，而生母沉，悍谬不仁，遇之虐，珊瑚无怨色。每早旦，靓妆往朝。值生疾，母谓其诲淫，诟责之。珊瑚退，毁妆以进。母益怒，投颡自挝。生素孝，鞭妇，母始少解，自此益憎妇。妇虽奉事惟谨，终不与交一语。生知母怒，亦寄宿他所，示与妇绝。久之，母终不快，触物类而骂之，意皆在珊瑚。生曰：「娶妻以奉姑嫜，今若此，何以妻为？」遂出珊瑚，使老妪送诸其家。方出里门，珊瑚泣曰：「为女子不能作妇，归何以见双亲，不如死。」袖中出翦刀刺喉，急救之，血溢沾襟，扶归生族婶家。婶王氏，寡居无耦，遂止焉。</p>
<p>　　媪归，生嘱隐其情，而心窃恐母知。过数日，探知珊瑚创渐平，登王氏门，使勿留珊瑚。王召之入，不入，但盛气逐珊瑚。无何，珊瑚出见生，便问：「珊瑚何罪？」生责其不能事母。珊瑚脉脉不作一言，惟俯首呜泣，泪皆赤，素衫尽染，生惨恻，不能尽词而退。又数日，母已闻之，怒诣王，恶言诮让。王傲不相下，反数其恶，且言：「妇已出，尚属安家何人？我自留陈氏女，非留安氏妇也，何烦强与他家事！」母怒甚而穷于词，又见其意气訩訩，惭沮大哭而返。珊瑚意不自安，思他适。</p>
<p>　　先是，生有母姨于媪，即沉姊也，年六十余，子死，止一幼孙及寡媳，又尝善视珊瑚，遂辞王往投媪。媪诘得故，极道妹子昏暴，即欲送之还，珊瑚力言其不可，兼嘱勿言。于是与于媪居，类姑妇焉。珊瑚有两兄，闻而怜之，欲移之归而嫁之，珊瑚执不肯，惟从于媪纺绩以自度。</p>
<p>　　生自出妇，母多方为子谋婚，而悍声流播，远近无与为耦。积三四年，二成渐长，遂先为毕姻。二成妻臧姑，骄悍戾沓，尤倍于母。母或怒以色，则臧姑怒以声，二成又懦，不敢为左右袒。于是母威顿减，莫敢撄，反望色笑而承迎之，犹不能得臧姑欢。臧姑役母若婢，生不敢言，惟身代母操作，涤器泛扫之事皆与焉。母子恒于无人处，相对饮泣。无何，母以郁积病，委顿在床，便溺转侧皆须生，生昼夜不得寐，两目尽赤，呼弟代役，甫入门，臧姑辄唤去之。生于是奔告于媪，冀媪临存。入门，泣且诉，诉未毕，珊瑚自帏中出，生大惭，禁声欲出。珊瑚以两手叉扉，生窘急，自肘下冲出而归，亦不敢以告母。无何，于媪至，母喜止之。由此媪家无日不以人来，来辄以甘旨饷媪。媪寄语寡媳：「此处不饿，后勿复尔。」而家中馈遗，卒无少间。媪不肯少尝，辄留以进病者，母病亦渐瘥。媪幼孙又以母命将佳饵来问疾，沉叹曰：「贤哉妇乎，姊何修者！」媪曰：「妹已去妇，何如？」沉曰：「噫诚不至夫己氏之什也，然乌如甥妇贤？」媪曰：「妇在，汝不知劳；汝怒，妇不知怨：恶乎弗如？」沉乃泣下，且告之悔，曰： 「珊瑚嫁也未？」媪答云：「不知，俟访之。」又数日，病良已，媪欲别，沉泣曰：「恐姊去，我仍死耳！」媪乃与生谋析二成居，二成告臧姑，臧姑不乐，语侵兄，兼及媪。生愿以良田悉归二成，臧姑乃喜，立析产书已，媪始去。</p>
<p>　　明日，以车乘迎沉，沉至其家，先求见甥妇，极道甥妇德。媪曰：「小女子百善，何遂无一疵？余固能容之。子即有妇如吾妇，恐亦不能享也。」沉曰：「鸣呼冤哉！谓我木石鹿豕耶！具有口鼻，岂有触香臭而不知者？」媪曰：「被出如珊瑚，不知念子作何语？」曰：「骂之耳。」媪曰：「诚反躬无可骂，亦恶乎而骂之？」曰：「瑕疵人所时有，惟其不能贤，是以知其骂也。」媪曰：「当怨者不怨，则德焉者可知；当去者不去，则抚焉者可知。向之所馈遗而奉事者，固非予妇也，子妇也。」沉惊曰：「如何？」曰：「珊瑚寄此久矣，向之所供，皆渠夜绩之所贻也。」沉闻之，泣数行下，曰：「我何以见吾妇矣？」媪乃呼珊瑚，瑚瑚含涕而出，伏地下。母惭痛自挝，媪力劝始止，遂为姑媳如初。</p>
<p>　　十余日偕归，家中薄田数亩，不足自给，惟恃生以笔耕，妇以针耨。二成称饶足，然兄不之求，弟亦不之顾也。臧姑以嫂之出也，鄙之；嫂亦恶其悍，置不齿。兄弟隔院居，臧姑时有凌虐，一家尽掩其耳，臧姑无所用虐，虐夫及婢。婢一日自经死，婢父讼臧姑，二成代妇质理，大受扑责，仍坐拘臧姑，生上下为之营脱，卒不免。臧姑械十指，肉尽脱。官贪暴，索望良奢，二成质田贷赀，如数内入，始释归。而债家责负日亟，不得已，悉以良田鬻于村中任翁。翁以田半属大成所让，要生署券，生往，翁忽自言：「我安孝廉也。任某何人，敢市吾业？」又顾生曰：「冥间感汝夫妻孝，故使我暂归一面。」生出涕，曰：「父有灵，急救吾弟。」曰：「逆子悍妇，不足惜也！归家速办金，赎吾血产。」生曰： 「母子仅自存活，安得多金？」曰：「紫薇树下有藏金，可以取用。」欲再问之，翁已不语。少时而醒，茫不自知。</p>
<p>　　生归告母，亦未深信，臧姑已率数人发窖，坎地四五尺，止见砖石，并无所谓金者，失意而去。生闻其掘藏，戒母及妻勿往视，后知其无所获，母窃往窥之，见砖石杂土中，遂返。珊瑚继至，则见土内悉白镪，呼生往验之，果然。生以先人所遗，不忍私，召二成均分之。数适得揭取之二，各囊之而归。二成与臧姑共验之，启囊则瓦砾满中，大骇，疑二成为兄所愚，使二成往窥兄，兄方陈金几上，与母相庆，因实告兄。生亦骇，而心什怜之，举金而并赐之。二成乃喜，往酬债讫，甚德兄。臧姑曰：「即此益知兄诈。若非自愧于心，谁肯以瓜分者复让人乎？」二成疑信半之。次日，债主遣仆来，言所偿皆伪金，将执以首官。夫妻皆失色。臧姑曰：「如何哉？我固谓兄贤不至于此，是将以杀汝也。」二成惧，往哀债主，主怒不释。二成乃券田于主，听其自售，始得原金而归，细视之，见断金二锭，仅裹真金一韭叶许，中尽铜耳。臧姑因与二成谋，留其断者，余仍返诸兄以觇之，且教之言曰：「屡承让德，实所不忍。薄留二锭，以见推施之义。所存物产，尚与兄等。余无庸多田也，业已弃之，赎否在兄。」生不知其意，固让之。二成辞甚决，生乃受，秤之，少五两余，命珊瑚质奁以满其数，携付债主。主疑似旧金，以翦刀断验之，纹色俱足，无少差谬，遂收金，与生易券。二成还金后，意其必有参差，既闻旧业已赎，大奇之。臧姑疑掘时，兄先隐其真金，忿诣兄所，责数诟厉，生乃悟反金之故。珊瑚逆而笑曰：「产固在耳，何怒为？」使生出券付之。</p>
<p>　　二成一夜梦父责之曰：「汝不孝不弟，冥限已迫，寸土皆非己有，占赖将以奚为？」醒告臧姑，欲以田归兄，臧嗤其愚。是时二成有两男，长七岁，次三岁。无何，长男病痘死，臧姑惧，使二成退券于兄，言之再三，生不受。未几，次男又死，臧姑益惧，自以券置嫂所。春将尽，田芜秽不耕，生不得已，种治之。臧姑自此改行，定省如孝子，敬嫂亦至。未半年而母病卒，臧姑哭之恸，至食饮不入口，向人曰：「姑早死，使我不得事，是天不许我自赎也。」产十胎皆不育，遂以兄子为子。生夫妻皆寿终，生三子，举两进士。人以为孝友之报云。</p>
<p>　　异史氏曰：不遭跋扈之恶，不知靖献之忠，家与国有同情哉。逆妇化而母死，盖一堂孝顺，无德以堪之也。臧姑自克，谓天不许其自赎，非悟道者何能此言乎？然应迫死而以寿终，天固已恕之矣。生于忧患，有以矣夫。</p>
<p><center><font color="teal" size="+1">22 ‧ 五通</font></center></p>

<p>　　南有五通，犹北之有狐也。然北方狐祟，尚百计驱遣之，至于江浙五通，民家有美妇，辄被淫占，父母兄弟皆莫敢喘息，为害尤烈。</p>
<p>　　有赵弘者，吴之典商也。妻阎氏，颇风格。一夜，有丈夫岸然自外入，按剑四顾，婢媪尽奔，阎欲出，丈夫横阻之，曰：「勿相畏，我五通神四郎也。我爱汝，不为汝祸。」因抱腰举之，如举婴儿，置床上，裙带自脱，遂狎之。而伟岸甚不可堪，迷惘中呻楚欲绝，四郎亦怜惜不尽其器。既而下床，曰：「我五日当复来。」乃去。</p>
<p>　　弘于门外设典肆，是夜婢奔告之，弘知其五通，不敢问。质明，视妻惫不起，心什羞之，戒家人勿播。妇三四日始就平复，而惧其复至。婢媪不敢宿内室，悉避外舍，惟妇对烛含愁以俟之。无何，四郎偕两人入，皆少年蕴藉，有童列肴酒，与妇共饮。妇羞缩低头，强之饮亦不饮，心惕惕然，恐更番为淫，则命合尽矣。三人互相劝酬，或呼大兄，或呼三弟。饮至中夜，上座二客并起，曰：「今日四郎以美人见招，会当邀二郎、五郎醵酒为贺。」遂辞而去。四郎挽妇入帏，妇哀免，四郎强合之，血液流离，昏不知人，四郎始去。妇奄卧床榻，不胜羞愤，思欲自尽，而投缳则带自绝，屡试皆然，苦不得死。幸四郎不常至，约妇痊可始一来。积两三月，一家具不聊生。</p>
<p>　　有会稽万生者，赵之表弟，刚猛善射。一日过赵，时已暮，赵以客舍为家人所积，遂导客宿内院。万久不寐，闻庭中有人行声，伏窗窥之，见一男子入妇室，疑之，捉刀而潜视之，见男子与阎氏并肩坐，肴陈几上矣。忿火中腾，奔而入，男子惊起，急觅剑，刀已中颅，颅裂而踣。视之，则一小马，大如驴，愕问妇，妇具道之，且曰：「诸神将至，为之奈何？」万摇手，禁勿声，灭烛取弓矢，伏暗中。未几，有四五人自空飞堕，万急发一矢，首者殪。三人吼怒，拔剑搜射者，万握刀倚扉后，寂不少动。一人入，剁颈亦殪，仍倚扉后，久之无声，乃出，叩关告赵。赵大惊，共烛之，一马两豕死室中，举家相庆。犹恐二物复雠，留万于家，炰豕烹马而供之，味美异于常馐。万生之名，由是大噪。居月余，其怪竟绝，乃辞欲去，有木商某苦要之。</p>
<p>　　先是，某有女未嫁，忽五通昼降，是二十余美丈夫，言将聘作妇，委金百两，约吉期而去。计期已迫，阖家惶惧，闻万生名，坚请过诸其家，恐万有难词，隐其情不以告。盛筵既罢，妆女出拜客，年十六七，是好女子。万错愕，不解其故，离坐伛偻，某捺坐而实告之。万初闻而惊，而生平意气自豪，故亦不辞。至日，某仍悬彩于门，使万坐室中，日昃不至，窃意新郎已在诛数。未几，见檐间忽如鸟坠，则一少年盛服入，见万，反身而奔。万追出，但见黑气欲飞，以刀跃挥之，断其一足，大嗥而去。俯视，则巨爪大如手，不知何物。寻其血迹，入于江中。某大喜，闻万无耦，是夕即以所备床寝，使与女合巹焉。于是素患五通者，皆拜请一宿其家。居年余，始携妻而去。自是吴中止存一通，不敢公然为害矣。</p>
<p>　　异史氏曰：五通青蛙，惑俗已久，遂至任其淫乱，无人敢私议一语。万生真天下之快人也！</p>
<p><center><font color="teal" size="+1">22 ‧ 又（五通）</font></center></p>

<p>　　金生，字王孙，苏州人。设帐于淮，馆搢绅园中，屋宇无多，花木丛杂。夜既深，童仆散尽，孤影彷徨，意绪良苦。一夜，二漏将残，忽有人以指弹扉，急问之，对以乞火，音类馆童。启户内之，则二八丽者，一婢从诸其后。生意妖魅，穷诘甚悉，女曰：「妾以君风雅之士，枯寂可怜，不畏多露，相与遣此良宵。恐言其故，妾不敢来，君亦不敢纳也。」生又疑为邻之奔女，惧丧行检，敬谢之。女横波一顾，生觉魂魄都迷，忽颠倒不能自主。婢已知之，便云：「霞姑，我且去。」女颔之，既而呵之，曰：「去则去耳，甚得云耶霞耶？」婢既去，女笑曰：「适室中无人，遂偕婢从来。无知如此，遂以小字令君闻矣。」生曰：「卿深细如此，故仆惧有祸机。」女曰：「久当自知，保不败君行止，勿忧也。」臂上腕钏以条金贯火齐，衔双明珠，烛既灭，光照一室，生益骇，终莫测其所自至。事甫毕，婢来叩窗，女以钏照径，入丛树而去。自此无夕不至。生于去时遥尾之，女似已觉，遽蔽其光，树浓茂，昏不见掌而返。</p>
<p>　　一日，生诣河北，笠带断绝，风吹欲落，辄于马上以手自按。至河，坐扁舟上，飘风堕笠，随波竟去，意颇自失。既渡，见大风飘笠，圜转空际，渐落，以手承之，则带已续矣，异之。归斋向女缅述，女不言，但微哂之。生疑女所为，曰：「卿果神人，当相明告，以祛烦惑。」女曰：「岑寂之中，得此痴情人为君破闷，妾自谓不恶。纵令妾能为此，亦相爱耳，苦致诘难，欲见绝耶？」生不敢复言。</p>
<p>　　先是，生养甥女，既嫁，为五通所惑，心忧之而未以告人。缘与女狎昵既久，肺鬲无不倾吐。女曰：「此等物事，家君能驱除之。顾何敢以情人之私告诸严君？」生苦哀求计，女沉思曰：「此亦易除，但须亲往。若辈皆我家奴隶，若令一指得着肌肤，则此耻西江不能濯也。」生哀求无已，女曰：「当即图之。」次夕至，告曰：「妾为君遣婢南下矣。婢子弱，恐不能便诛却耳。」次夜方寝，婢来叩户，生急起内入，女问：「如何？」答云：「力不能擒，已宫之矣。」笑问其状，曰：「初以为郎家也，既到，始知其非。比至婿家，灯火已张，入见娘子坐灯下，隐几若寐。我敛魂覆瓿中，少时，物至，入室急退，曰：『何得寓生人！』审视无他，乃复入。我阳若迷，彼启衾入，又惊曰：「何得有兵气？』本不欲以秽物污指，奈恐缓而生变，遂急捉而阉之，物惊嗥遁去。乃起启瓿，娘子若醒，而婢子行矣。」生喜，谢之，女与俱去。</p>
<p>　　后半月余，绝不复至，亦已绝望。岁暮，解馆欲归，女忽至，生喜逆之，曰：「卿久见弃，念必何处获罪，幸不终绝耶？」女曰：「终岁之好，分手未有一言，终属缺事。闻君卷帐，故窃来一告别耳。」生请偕归。女叹曰：「难言之矣！今将别，情不忍昧。妾属金龙大王之女，缘与君有宿分，故来相就。不合遣婢江南，致江湖流传，言妾为君阉割五通。家君闻之，以为大耻，忿欲赐死。幸婢以身自任，怒乃稍解，杖婢以百数。妾一跬步，皆以保姆从之，投隙一至，不能尽其衷曲，奈何！」言已，欲别，生挽之而泣。女曰：「君勿尔，后三十年可复相聚。」生曰：「仆年三十矣，又三十年，皤然一老，何颜复见？」女曰：「不然，龙宫无白臾也。且人生寿夭，不在容貌，如徒求驻颜，固亦大易。」乃书一方于卷头而去。生旋里，甥女始言其异，云：「当晚若梦，觉一人捉塞盎中，既醒，则血殷床褥，而怪绝矣。」生曰：「我曩祷河伯耳。 」群疑始解。</p>
<p>　　后生六十余，貌犹类三十许人。一日渡河，遥见上流浮莲叶，大如席，一丽人坐其上，近视，则神女也。跃从之，人随荷叶俱小，渐至如钱而灭。</p>
<p>　　此事与赵弘一则，俱明季事，不知孰前孰后。若在万生用武之后，则吴下仅遗半通，宜其不足为害也。</p>
<p><center><font color="teal" size="+1">23 ‧ 申氏</font></center></p>

<p>　　泾河之侧，有士人子申氏者，家窭贫，竟日恒不举火，夫妻相对，无以为计。妻曰：「无已，子其盗乎？」申曰：「士人子，不能亢宗，而辱门户，羞先人，跖而生，不如夷而死。」妻忿曰：「子欲活而恶辱耶？世不田而食者，止有两途，汝既不能盗，我无宁娼耳！」申怒，与妻语相侵，妻含愤而眠。申念为男子不能谋两餐，至使妻欲娼，固不如死。潜起，投缳庭树间。但见父来，惊曰：「痴儿，何至于此！」断其绳，嘱曰：「盗可以为，须择禾黍深处伏之。此行可富，无庸再矣。」妻闻堕地声，惊寤，呼夫不应，爇火觅之，见树上缳绝，申死其下。大骇，抚捺之，移时而苏，扶卧床上，妻忿气少平。</p>
<p>　　既明，托夫病，乞邻得稀𨠑饵申，申啜已，出而去，至午，负一囊米至。妻问所从来，曰：「余父执皆世家，向以摇尾为羞，故不屑以相求也。古人云：『不遭者可无不为。』今且将为盗，何顾焉？可速炊，我将从卿言，往行劫。」妻疑其未忘前言之忿，含忍之，因淅米作糜。申饱食讫，急寻坚木，斧作梃，持之欲去。妻察其意似真，曳而止之，申曰：「子教我为，事败相累，当无悔。」绝裾而去。</p>
<p>　　日暮，抵邻村，违村里许伏焉。忽暴雨，上下淋湿，遥望浓树，将以投止，而电光一照，已近村垣。远处似有行人，恐为所窥，见垣下禾黍蒙密，疾趋而入，蹲避其中。无何，一男子来，躯甚壮伟，亦投禾中。申惧，不敢少动，幸男子斜行去，微窥之，入于垣中。默意垣内为富室亢氏第，此必梁上君子，俟其重获而出，当合有分。又念其人雄健，倘善取不予，必至用武，自度力不敌，不如乘其无备而攧之。计已定，伏伺良耑，时将鸡鸣，始越垣出，足未及地，申暴起，梃中腰膂，踣然倾跌，则一巨龟，喙张如盆。大惊，又连击之，遂毙。</p>
<p>　　先是亢翁有女绝慧美，父母皆怜爱之。一夜有丈夫入室，狎逼为欢，欲号，则舌已入口，昏不知人，听其所为而去。羞以告人，惟多集婢媪，严扃门户而已。夜寝，更不知扉何自开，入室则群众皆迷，婢媪遍淫之。于是相告各骇，以告翁，翁戒家人操兵环绣闼，室中人烛而坐。约近夜半，内外人一时都瞑，忽若梦醒，见女白身卧，状类痴，良久始寤。翁甚恨之，而无如何。积数月，女柴瘠颇殆。每语人：「有能驱遣者，谢金三百。」申平时亦悉闻之，是夜得龟，因悟祟翁女者，必是物也，遂叩门求赏。翁喜，延之上座，使人舁龟于庭，脔割之。留申过夜，其怪果绝，乃如数赠之，负金而归。</p>
<p>　　妻以其隔宿不还，方切忧盼，见申入，急问之。申不言，以金置榻上，妻视，几骇绝，曰：「子真为盗耶？」申曰：「汝逼我为此，又作是言。」妻泣曰：「前特以相戏耳。今犯断头之罪，我不能受贼人累也，请先死。」乃奔。申逐出，笑曳而返之，具以实告，妻乃喜。自此谋生产，称素封焉。</p>
<p>　　异史氏曰：人不患贫，患无行耳。其行端者，虽饿不死，不为人怜，亦有鬼佑也。世之贫者，利所在忘义，食所在忘耻，人且不敢以一文相托，而何以见谅于鬼神乎？</p>
<p><center><font color="teal" size="+1">24 ‧ 恒娘</font></center></p>

<p>　　洪大业，都中人，妻朱氏，姿致颇佳，两相爱悦。后洪纳婢宝带为妾，貌远逊朱，而洪嬖之。朱不平，辄以此反目。洪虽不敢公然宿妾所，然益嬖宝带，疏朱。后徙其居，与帛商狄姓者为邻，狄妻恒娘，先过院谒朱。恒娘三十许，姿仅中人，而言词轻倩，朱悦之。次日，答其拜，见其室亦有小妻，年二十来，甚娟好。邻居几半年，并不闻其诟谇一语，而狄独钟爱恒娘，副室则虚员而已。</p>
<p>　　朱一日见恒娘而问之曰：「余向谓良人之爱妾，为其为妾也，每欲易妻之名呼作妾，今乃知不然。夫人何术？如可授，愿北面为弟子。」恒娘曰：「嘻！子则自疏，而尤男子乎？朝夕而絮聒之，是为丛驱雀，其离滋甚耳。其归益纵之，即男子自来，勿纳也。一月后，当再为子谋之。」朱从其言，益饰宝带，使从丈夫寝。洪一饮食，亦使宝带共之。洪时一周旋朱，朱拒之益力，于是共称朱氏贤。如是月余，朱往见恒娘，恒娘喜曰：「得之矣。子归，毁若妆，勿华服，勿脂泽，垢面敝履，杂家人操作。一月后，可复来。」朱从之，衣敝补衣，故不洁清，而纺绩外无他问。洪怜之，使宝带分其劳，朱不受，辄叱去之。如是者一月，又往见恒娘，恒娘曰：「孺子真可教也。后日为上巳节，欲招子踏春园。子当尽去敝衣，袍袴袜履，崭然一新，早过我。」朱曰：「诺。」至日，揽镜细匀铅黄，一一如恒娘教。妆竟，过恒娘，恒娘喜曰：「可矣。」又代换凤髻，光可鉴影，袍袖不合时制，拆其线，更作之，谓其履样拙，更于笥中出业履共成之，讫，即令易着。临别，饮以酒，嘱曰：「归去一见男子，即早闭户寝，渠来叩关，勿听也。三度呼，可一度纳。口索舌，手索足，皆吝之。半月后，当复来。」</p>
<p>　　朱归，炫妆见洪，洪上下凝睇之，欢笑异于平时。朱少话游览，便支颐作惰态，日未昏，即起入房，阖扉眠矣。未几，洪果来叩关，朱坚卧不起，洪始去。次夕复然。明日，洪让之，朱曰：「独眠习惯，不堪复扰。」日既西，洪入闺坐守之，灭烛登床，如调新妇，绸缪甚欢。更为次夜之约，朱不可，与洪约，以三日为率。半月许，复诣恒娘，恒娘阖门与语曰：「从此可以擅专房矣。然子虽美，不媚也。子之姿，一媚可夺西施之宠，况下者乎？ 」于是试使睨，曰：「非也，病在外眦。」试使笑，又曰：「非也，病在左颐。」乃以秋波送娇，又冁然瓠犀微露，使朱效之。凡数十作，始略得其仿佛。恒娘曰：「子归矣，揽镜而娴习之，术无余矣。至余床第之间，随机而动之，因所好而投之，此非可以言传者也。」</p>
<p>　　朱归，一如恒娘教，洪大悦，形神俱惑，唯恐见拒。日将暮，则相对调笑，跬步不离闺闼，日以为常，竟不能推之使去。朱益善遇宝带，每房中之宴，辄呼与共榻坐，而洪视宝带益丑，不终席，遣去之。朱赚夫入宝带房，扃闭之，洪终夜无所沾染。于是宝带恨洪，对人辄怨谤。洪益厌怒之，渐施鞭楚。宝带忿，不自修饰，敝衣垢履，头类蓬葆，更不复可言人矣。</p>
<p>　　恒娘一日谓朱曰：「我术何如矣？」朱曰：「道则至妙，然弟子能由之，而终不能知之也。纵之，何也？」曰：「子不闻乎？人情厌故而喜新，重难而轻易。丈夫之爱妾，非必其美也，甘其所乍获，而幸其所难遘也。纵而饱之，则珍错亦厌，况藜羹乎！」「毁之而复炫之，何也？」曰：「置不留目，则似久别；忽睹艳妆，则如新至。譬贫人骤得梁肉，则视脱粟非味矣。而又不易与之，则彼故而我新，彼易而我难，此即子易妻为妾之法也。」朱大悦，遂为闺中之密友。</p>
<p>　　积数年，忽谓朱曰：「我两人情若一体，自当不昧生平，向欲言而恐疑之也。行相别，敢以实告，妾乃狐也。幼遭继母之变，鬻妾都中，良人遇我厚，故不忍遽绝，恋恋以至于今。明日老父尸解，妾往省觐，不复还矣。」朱把手欷歔。早旦往视，则举家惶骇，恒娘已杳。</p>
<p>　　异史氏曰：买珠者不贵珠而贵椟，新旧难易之情，千古不能破其惑，而变憎为爱之术，遂得以行乎其间矣。古佞臣事君，勿令见人，勿使窥书，乃知容身固宠，皆有心传也。</p>
<p><center><font color="teal" size="+1">25 ‧ 葛巾</font></center></p>

<p>　　常大用，洛人，癖好牡丹，闻曹州牡丹甲齐鲁，心向往之，适以他事如曹，因假搢绅之园居焉。而时方二月，牡丹未华，惟徘徊园中，目注勾萌，以望其坼，作怀牡丹诗百绝。未几，花渐含苞，而资斧将匮，寻典春衣，流连忘反。</p>
<p>　　一日，凌晨趋花所，则一女郎及老妪在焉。疑是贵家宅眷，亦遂遄返。暮而往，又见之，从容避去。微窥之，宫妆艳绝，眩迷之中，忽转一想：「此必仙人，世上岂有此女子乎？」急反身而搜之，骤过假山，适与媪遇。女郎方坐石上，相顾失惊，妪以身幛女，叱曰：「狂生何为？」生长跽曰：「娘子必是神仙。」妪咄之曰：「如此妄言，自当絷送令尹！」生大惧，女郎微笑曰：「去之。」过山而去。生返，不能徒步，意女郎归告父兄，必有诟辱之来，偃卧空斋，自悔孟浪。窃幸女郎无怒容，或当不复置念，悔惧交集，终夜而病。日已向辰，喜无问罪之师，心渐宁帖。而回忆声容，转惧为想，如是三日，憔悴欲死。秉烛夜分，仆已熟眠，妪入，持瓯而进曰：「吾家葛巾娘子，手合鸩汤，其速饮。」生闻而骇，既而曰：「仆与娘子夙无怨嫌，何至赐死？既为娘子手调，与其相思而病，不如仰药而死。」遂引而尽之。妪笑持瓯而去。生觉药气香冷，似非毒者，俄觉肺鬲宽舒，头颅清爽，酣然睡去。既醒，红日满窗，试起，病若失，心益信其为仙。无可夤缘，但于无人时，仿佛其立处坐处，虔拜而默祷之。</p>
<p>　　一日行去，忽于深树内觌面遇女郎，无他人，大喜，投地。女郎近曳之，忽闻异香竟体，即以手握玉腕而起，指肤软腻，使人骨节欲酥。正欲有言，老妪忽至，女令隐身石后，南指曰：「夜以花梯度墙，四面红窗者，即妾居也。」匆匆遂去。生怅然，魂魄飞散，莫能知其所往。至夜，移梯登南垣，则垣下已有梯在，喜而下，果见红窗。室中闻敲棋声，伫立不敢复前，姑逾垣归。少间，再过，子声犹繁，渐近窥之，则女郎与一素衣美人相对着，老妪亦在坐，一婢侍焉，又返。凡三往复，三​​漏已催，生伏梯上，闻妪出，云：「梯也，谁置此？」呼婢共移去之。生登垣，欲下无阶，恨悒而返。次夕复往，梯先设矣，幸寂无人，入，则女郎兀坐，若有思者。见生惊起，斜立含羞。生揖曰：「自谓福薄，恐于天人无分，亦有今夕耶？」言未及已，遥闻人语。女急曰：「玉版妹子来矣！君可姑伏床下。」生从之。无何，一女子入，笑曰：「败军之将，尚可复言战否？业已烹茗，敢邀为长夜之欢。」女郎辞以困惰，玉版固请之，女郎坚坐不行，玉版曰：「如此恋恋，岂藏有男子在室耶？」强拉之，出门而去。生膝行而出，恨绝，遂搜枕簟，冀一得其遗物。而室内并无香奁，只床头有水精如意，上结紫巾，芳洁可爱，怀之，越垣归。自理襟袖，体香犹凝，倾慕益切。然因伏床之恐，遂有怀刑之惧，筹思不敢复往，但珍藏如意，以冀其寻。</p>
<p>　　隔夕，女郎果至，笑曰：「妾向以君为君子也，而不知寇盗也。」生曰：「良有之。所以偶不君子者，第望其如意耳。」乃揽体入怀，代解裙结。玉肌乍露，热香四流，偎抱之间，觉鼻息汗熏，无气不馥。因曰：「仆固意卿为仙人，今益知不妄。幸蒙垂盼，缘在三生。但恐杜兰香之下嫁，终成离恨耳。」女笑曰：「君虑亦过，妾不过离魂之倩女，偶为情动耳。此事要宜慎秘，恐是非之口捏造黑白，君不能生翼，妾不能乘风，则祸离更惨于好别矣。」生然之，而终疑为仙，固诘姓氏。女曰：「既以为仙，仙人何必姓名传。」问妪何人？曰：「此桑姥，妾少时受其露覆，故不与婢辈同。」遂起，欲去，曰：「妾处耳目多，不可久羁，蹈隙当复来。」临别，索如意，曰：「此非妾物，乃玉版所遗。」问：「玉版为谁？」曰：「妾叔妹也。」付之，乃去。去后，衾枕皆染异香。由此三两夜辄一至，生惑之，不复思归，而囊橐既空，欲货马，女知之，曰：「君以妾故，泻囊质衣，情所不忍。又去代步，千余里将何以归？妾有私蓄，卿可助装。」生辞曰：「感卿情好，抚臆誓肌，不足论报，而又贪鄙，以耗卿财，何以为人矣？」女固强之，曰：「姑假君。」遂捉生臂，至一桑树下，指一石，曰：「转之！」生从之。又拔头上簪刺土数十下，曰：「爬之。」生又从之。则瓮口已见，女探之，出白镪近五十两许，生把臂止之，不听，又出十余铤，生强反其半，而后掩之。</p>
<p>　　一夕，谓生曰：「近日微有浮言，势不可长，此不可不预谋也。」生惊曰：「且为奈何？小生素迂谨，今为卿故，如寡妇之失守，不复能自主矣。一惟卿命，刀锯斧钺，亦所不遑顾耳！」女谋偕亡，命生先归，约会于洛。生治任旋里，拟先归而后逆之，比至，则女郎车适已至门。登堂朝家人，四邻惊贺，而并不知其窃而逃也。生窃自危，女殊坦然，谓生曰：「无论千里外非逻察所及，即或知之，妾世家女，卓王孙当无如长卿何也。」</p>
<p>　　生弟大器，年十七，女顾之曰：「是有慧根，前程尤胜于君。」完婚有期，妻忽夭殒，女曰：「妾妹玉版，君固尝窥见之，貌颇不恶，年亦相若，作夫妇可称嘉耦。」生闻之而笑，戏请作伐，女曰：「必欲致之，即亦非难。」喜问何术，曰：「妹与妾最相善。两马驾轻车，费一妪之往返耳。」生惧前情俱发，不敢从其谋，女固言不害。即命车，遣桑媪去。数日至曹，将近里门，媪下车，使御者止而候于途，乘夜入里。良久，偕女子来，登车遂发，昏暮即宿车中，五更复行。女郎计其时日，使大器盛服而逆之，五十里许，乃相遇，御轮而归，鼓吹花烛，起拜成礼。由此兄弟皆得美妇，而家又日以富。</p>
<p>　　一日，有大寇数十骑突入第，生知有变，举家登楼，寇入围楼，生俯问有雠否？答言：「无雠。但有两事相求：一则闻两夫人世间所无，请赐一见；一则五十八人，各乞金五百。」聚薪楼下，为纵火计以胁之。生允其索金之请，寇不满志，欲焚楼，家人大恐。女欲与玉版下楼，止之不听，炫妆而下，阶未尽者三级，谓寇曰：「我姊妹皆仙媛，暂时一履尘世，何畏寇盗？欲赐汝万金，恐汝不敢受也。」寇众一齐仰拜，喏声不敢。姊妹欲退，一寇曰：「此诈也！」女闻之，反身伫立，曰：「意欲何作，便早图之，尚未晚也。」诸寇相顾，默无一言，姊妹从容上楼而去，寇仰望无迹，哄然始散。</p>
<p>　　后二年，姊妹各举一子，始渐自言：「魏姓，母封曹国夫人。」生疑曹无魏姓世家，又且大姓失女，何得一置不问？未敢穷诘，而心窃怪之，遂托故复诣曹。入境咨访，世族并无魏姓，于是仍假馆旧主人，忽见壁有赠曹国夫人诗，颇涉骇异，因诘主人。主人笑，即请往观曹夫人，至则牡丹一本，高与檐等。问所由名，则以此花为曹第一，故同人戏封之。问其何种？曰：「葛巾紫也。」心益骇，遂疑女为花妖。既归，不敢质言，但述赠夫人诗以觇之。女蹙然变色，遽出，呼玉版抱儿至，谓生曰：「三年前感君见思，遂呈身相报，今见猜疑，何可复聚？」因与玉版皆举儿遥掷之，儿堕地并没。生方惊顾，则二女俱渺矣，悔恨不已。后数日，堕儿处生牡丹二株，一夜径尺，当年而花，一紫一白，朵如大盘，较寻常之葛巾、玉版，瓣尤繁碎。数年，茂荫成丛，移分他所，更变异种，莫能识其名。自此牡丹之盛，洛下无双焉。</p>
<p>　　异史氏曰：怀之专一，鬼神可通，遍反者亦不可谓无情也。少府寂寂，以花当夫人，况真能解语，何必力穷其源哉？惜常生之未达也。</p>
<hr>

<p><center><font color="teal" size="+1">End</font></center></p>

<hr>
    </div>

    
    
    

    <footer class="post-footer">
          <div class="post-tags">
              <a href="/tags/%E8%81%8A%E6%96%8B%E5%BF%97%E5%BC%82/" rel="tag"># 聊斋志异</a>
          </div>

        

          <div class="post-nav">
            <div class="post-nav-item">
                <a href="/%E5%8F%A4%E4%BB%A3%E5%B0%8F%E8%AF%B4/%E8%81%8A%E6%96%8B%E5%BF%97%E5%BC%82/%E8%81%8A%E6%96%8B%E5%BF%97%E5%BC%82_09/" rel="prev" title="聊斋志异 - 卷九">
                  <i class="fa fa-chevron-left"></i> 聊斋志异 - 卷九
                </a>
            </div>
            <div class="post-nav-item">
                <a href="/%E5%8F%A4%E4%BB%A3%E5%B0%8F%E8%AF%B4/%E8%81%8A%E6%96%8B%E5%BF%97%E5%BC%82/%E8%81%8A%E6%96%8B%E5%BF%97%E5%BC%82_11/" rel="next" title="聊斋志异 - 卷十一">
                  聊斋志异 - 卷十一 <i class="fa fa-chevron-right"></i>
                </a>
            </div>
          </div>
    </footer>
  </article>
</div>






</div>
  </main>

  <footer class="footer">
    <div class="footer-inner">


<div class="copyright">
  &copy; 
  <span itemprop="copyrightYear">2024</span>
  <span class="with-love">
    <i class="fa fa-heart"></i>
  </span>
  <span class="author" itemprop="copyrightHolder">得月庵主人</span>
</div>

    </div>
  </footer>

  
  <div class="back-to-top" role="button" aria-label="返回顶部">
    <i class="fa fa-arrow-up fa-lg"></i>
    <span>0%</span>
  </div>

<noscript>
  <div class="noscript-warning">Theme NexT works best with JavaScript enabled</div>
</noscript>


  
  <script src="https://cdnjs.cloudflare.com/ajax/libs/animejs/3.2.1/anime.min.js" integrity="sha256-XL2inqUJaslATFnHdJOi9GfQ60on8Wx1C2H8DYiN1xY=" crossorigin="anonymous"></script>
<script src="/js/comments.js"></script><script src="/js/utils.js"></script><script src="/js/motion.js"></script><script src="/js/next-boot.js"></script>

  <script src="https://cdnjs.cloudflare.com/ajax/libs/hexo-generator-searchdb/1.4.1/search.js" integrity="sha256-1kfA5uHPf65M5cphT2dvymhkuyHPQp5A53EGZOnOLmc=" crossorigin="anonymous"></script>
<script src="/js/third-party/search/local-search.js"></script>





  





</body>
</html>
