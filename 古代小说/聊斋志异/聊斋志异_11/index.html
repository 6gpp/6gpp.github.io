<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width">
<meta name="theme-color" content="#222"><meta name="generator" content="Hexo 6.0.0">

  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">



<link rel="stylesheet" href="https://cdnjs.cloudflare.com/ajax/libs/font-awesome/6.2.1/css/all.min.css" integrity="sha256-Z1K5uhUaJXA7Ll0XrZ/0JhX4lAtZFpT6jkKrEDT0drU=" crossorigin="anonymous">
  <link rel="stylesheet" href="https://cdnjs.cloudflare.com/ajax/libs/animate.css/3.1.1/animate.min.css" integrity="sha256-PR7ttpcvz8qrF57fur/yAx1qXMFJeJFiA6pSzWi0OIE=" crossorigin="anonymous">

<script class="next-config" data-name="main" type="application/json">{"hostname":"6gpp.github.io","root":"/","images":"/images","scheme":"Gemini","darkmode":false,"version":"8.14.0","exturl":false,"sidebar":{"position":"left","display":"post","padding":18,"offset":12},"copycode":{"enable":true,"style":null},"bookmark":{"enable":false,"color":"#222","save":"auto"},"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"stickytabs":false,"motion":{"enable":true,"async":false,"transition":{"menu_item":"fadeInDown","post_block":"fadeIn","post_header":"fadeInDown","post_body":"fadeInDown","coll_header":"fadeInLeft","sidebar":"fadeInUp"}},"prism":false,"i18n":{"placeholder":"搜索...","empty":"没有找到任何搜索结果：${query}","hits_time":"找到 ${hits} 个搜索结果（用时 ${time} 毫秒）","hits":"找到 ${hits} 个搜索结果"},"path":"/search.xml","localsearch":{"enable":true,"trigger":"auto","top_n_per_article":1,"unescape":false,"preload":false}}</script><script src="/js/config.js"></script>

    <meta name="description" content="01 ‧ 冯木匠  　　抚军周有德，改创故藩邸为部院衙署。时方鸠工，有木作匠冯明寰直宿其中。夜方就寝，忽见纹窗半开，月明如昼。遥望短垣上，立一红鸡；注目间，鸡已飞抢至地。俄一少女露半身来相窥。冯疑为同辈所私；静听之，众已熟眠。私心怔忡，窃望其悞投也。少间，女果越窗过，径已入怀。冯喜，默不一言。欢毕，女亦遂去。自此夜夜至。初犹自隐，后遂明告。女曰：「我非悞就，敬相投耳。」两人情日密。既而工满">
<meta property="og:type" content="article">
<meta property="og:title" content="聊斋志异 - 卷十一">
<meta property="og:url" content="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E8%81%8A%E6%96%8B%E5%BF%97%E5%BC%82/%E8%81%8A%E6%96%8B%E5%BF%97%E5%BC%82_11/index.html">
<meta property="og:site_name" content="得月庵">
<meta property="og:description" content="01 ‧ 冯木匠  　　抚军周有德，改创故藩邸为部院衙署。时方鸠工，有木作匠冯明寰直宿其中。夜方就寝，忽见纹窗半开，月明如昼。遥望短垣上，立一红鸡；注目间，鸡已飞抢至地。俄一少女露半身来相窥。冯疑为同辈所私；静听之，众已熟眠。私心怔忡，窃望其悞投也。少间，女果越窗过，径已入怀。冯喜，默不一言。欢毕，女亦遂去。自此夜夜至。初犹自隐，后遂明告。女曰：「我非悞就，敬相投耳。」两人情日密。既而工满">
<meta property="og:locale" content="zh_CN">
<meta property="article:published_time" content="2001-07-06T16:00:00.000Z">
<meta property="article:modified_time" content="2024-05-02T22:38:25.394Z">
<meta property="article:author" content="得月庵主人">
<meta property="article:tag" content="聊斋志异">
<meta name="twitter:card" content="summary">


<link rel="canonical" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E8%81%8A%E6%96%8B%E5%BF%97%E5%BC%82/%E8%81%8A%E6%96%8B%E5%BF%97%E5%BC%82_11/">



<script class="next-config" data-name="page" type="application/json">{"sidebar":"","isHome":false,"isPost":true,"lang":"zh-CN","comments":true,"permalink":"https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E8%81%8A%E6%96%8B%E5%BF%97%E5%BC%82/%E8%81%8A%E6%96%8B%E5%BF%97%E5%BC%82_11/","path":"古代小说/聊斋志异/聊斋志异_11/","title":"聊斋志异 - 卷十一"}</script>

<script class="next-config" data-name="calendar" type="application/json">""</script>
<title>聊斋志异 - 卷十一 | 得月庵</title>
  






  <script async defer data-website-id="" src=""></script>

  <script defer data-domain="" src=""></script>

  <noscript>
    <link rel="stylesheet" href="/css/noscript.css">
  </noscript>
</head>

<body itemscope itemtype="http://schema.org/WebPage" class="use-motion">
  <div class="headband"></div>

  <main class="main">
    <div class="column">
      <header class="header" itemscope itemtype="http://schema.org/WPHeader"><div class="site-brand-container">
  <div class="site-nav-toggle">
    <div class="toggle" aria-label="切换导航栏" role="button">
        <span class="toggle-line"></span>
        <span class="toggle-line"></span>
        <span class="toggle-line"></span>
    </div>
  </div>

  <div class="site-meta">

    <a href="/" class="brand" rel="start">
      <i class="logo-line"></i>
      <p class="site-title">得月庵</p>
      <i class="logo-line"></i>
    </a>
      <p class="site-subtitle" itemprop="description">万卷古今消永日，一窗昏晓送流年</p>
  </div>

  <div class="site-nav-right">
    <div class="toggle popup-trigger" aria-label="搜索" role="button">
        <i class="fa fa-search fa-fw fa-lg"></i>
    </div>
  </div>
</div>



<nav class="site-nav">
  <ul class="main-menu menu"><li class="menu-item menu-item-home"><a href="/" rel="section"><i class="fa fa-home fa-fw"></i>首页</a></li><li class="menu-item menu-item-sitemap"><a href="/links/map.html" rel="section"><i class="fa fa-sitemap fa-fw"></i>阅历</a></li><li class="menu-item menu-item-tags"><a href="/tags/" rel="section"><i class="fa fa-tags fa-fw"></i>标签</a></li><li class="menu-item menu-item-about"><a href="/about/" rel="section"><i class="fa fa-user fa-fw"></i>关于</a></li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup"><div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" maxlength="80"
           placeholder="搜索..." spellcheck="false"
           type="search" class="search-input">
  </div>
  <span class="popup-btn-close" role="button">
    <i class="fa fa-times-circle"></i>
  </span>
</div>
<div class="search-result-container no-result">
  <div class="search-result-icon">
    <i class="fa fa-spinner fa-pulse fa-5x"></i>
  </div>
</div>

    </div>
  </div>

</header>
        
  
  <aside class="sidebar">

    <div class="sidebar-inner sidebar-overview-active">
      <ul class="sidebar-nav">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <div class="sidebar-panel-container">
        <!--noindex-->
        <div class="post-toc-wrap sidebar-panel">
        </div>
        <!--/noindex-->

        <div class="site-overview-wrap sidebar-panel">
          <div class="site-author animated" itemprop="author" itemscope itemtype="http://schema.org/Person">
    <img class="site-author-image" itemprop="image" alt="得月庵主人"
      src="/images/avatar.jpg">
  <p class="site-author-name" itemprop="name">得月庵主人</p>
  <div class="site-description" itemprop="description">所有在读书中度过的日子都是美好的</div>
</div>
<div class="site-state-wrap animated">
  <nav class="site-state">
      <div class="site-state-item site-state-posts">
        <a href="/archives/">
          <span class="site-state-item-count">1234</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
          <a href="/categories/">
        <span class="site-state-item-count">8</span>
        <span class="site-state-item-name">分类</span></a>
      </div>
      <div class="site-state-item site-state-tags">
          <a href="/tags/">
        <span class="site-state-item-count">56</span>
        <span class="site-state-item-name">标签</span></a>
      </div>
  </nav>
</div>

        </div>
      </div>
    </div>

    
  </aside>


    </div>

    <div class="main-inner post posts-expand">


  


<div class="post-block">
  
  

  <article itemscope itemtype="http://schema.org/Article" class="post-content" lang="zh-CN">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E8%81%8A%E6%96%8B%E5%BF%97%E5%BC%82/%E8%81%8A%E6%96%8B%E5%BF%97%E5%BC%82_11/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="聊斋志异 - 卷十一 | 得月庵">
      <meta itemprop="description" content="">
    </span>
      <header class="post-header">
        <h1 class="post-title" itemprop="name headline">
          聊斋志异 - 卷十一
        </h1>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2001-07-07 00:00:00" itemprop="dateCreated datePublished" datetime="2001-07-07T00:00:00+08:00">2001-07-07</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
        <span id="more"></span>

<hr>

<p><center><font color="teal" size="+1">01 ‧ 冯木匠</font></center></p>

<p>　　抚军周有德，改创故藩邸为部院衙署。时方鸠工，有木作匠冯明寰直宿其中。夜方就寝，忽见纹窗半开，月明如昼。遥望短垣上，立一红鸡；注目间，鸡已飞抢至地。俄一少女露半身来相窥。冯疑为同辈所私；静听之，众已熟眠。私心怔忡，窃望其悞投也。少间，女果越窗过，径已入怀。冯喜，默不一言。欢毕，女亦遂去。自此夜夜至。初犹自隐，后遂明告。女曰：「我非悞就，敬相投耳。」两人情日密。既而工满，冯欲归，女已候于旷野。冯所居村，离郡固不甚远，女遂从去。既入室，家人皆莫之睹，冯始知其非人。迨数月，精神渐减，心益惧，延师镇驱，卒无少验。一夜，女艳妆来，向冯曰：「世缘俱有定数：当来推不去，当去亦挽不住。今与子别矣。」遂去。</p>
<p><center><font color="teal" size="+1">02 ‧ 黄英</font></center></p>

<p>　　马子才，顺天人。世好菊，至才尤甚，闻有佳种，必购之，千里不惮。一日，有金陵客寓其家，自言其中表亲有一二种，为北方所无。马欣动，即刻治装，从客至金陵。客多方为之营求，得两芽，裹藏如宝。归至中途，遇一少年，跨蹇从油碧车，丰姿洒落，渐近与语。少年自言陶姓，谈言骚雅，因问马所自来，实告之。少年曰：「种无不佳，培溉在人。」因与论艺菊之法。马大悦，问将何往？答云：「姊厌金陵，欲卜居于河朔耳。」马欣然曰：「仆虽固贫，茅庐可以寄榻。不嫌荒陋，无烦他适。」陶趋车前，向姊咨禀，车中人推帘语，乃二十许绝世美人也。顾弟言：「屋不厌卑，而院宜得广。」马代诺之，遂与俱归。第南有荒圃，仅小室三四椽，陶喜，居之。日过北院，为马治菊，菊已枯，拔根再植之，无不活。然家清贫，陶日与马共食饮，而察其家似不举火。马妻吕，亦爱陶姊，不时以升斗馈恤之。陶姊小字黄英，雅善谈，辄过吕所，与共纫绩。</p>
<p>　　陶一日谓马曰：「君家固不丰，仆日以口腹累知交，胡可为常。为今计，卖菊亦足谋生。」马素介，闻陶言，甚鄙之，曰：「仆以君风流高士，当能安贫；今作是论，则以东篱为市井，有辱黄花矣。」陶笑曰：「自食其力不为贪，贩花为业不为俗。人固不可苟求富，然亦不必务求贫也。」马不语，陶起而出。自是马所弃残枝劣种，陶悉掇拾而去。由此不复就马寝食，招之始一至。</p>
<p>　　未几菊开，闻其门嚣喧如市，怪之，过而窥焉。见市人买花者，车载肩负，道相属也。其花皆异种，目所未睹，心厌其贪，欲与绝，而又恨其私秘佳本，遂款其扉，将就诮让。陶出，握手曳入，见荒庭半亩皆菊畦，数椽之外无旷土。斸去者则折别枝插补之，其蓓蕾在畦者，罔不佳妙，而细认之，皆向所拔弃也。陶入屋，出酒馔设席畦侧，曰：「仆贫不能守清戒，连朝幸得微赀，颇足供醉。」少间，房中呼三郎，陶诺而去。俄献佳肴，烹饪良精，因问：「贵姊胡以不字？」答云：「时未至。」问：「何时？」曰：「四十三月。」又诘：「何说？ 」但笑不言，尽欢始散。过宿，又诣之，新插者已盈尺矣，大奇之，苦求其术。陶曰：「此固非可言传，且君不以谋生，焉用此？」又数日，门庭略寂，陶乃以蒲席包菊，捆载数车而去。</p>
<p>　　逾岁，春将半，始载南中异卉而归，于都中设花肆，十日尽售，复归艺菊。问之去年买花者，留其根，次年尽变而劣，乃复购于陶。陶由此日富，一年增舍，二年起夏屋。兴作从心，更不谋诸主人。渐而旧日花畦，尽为廊舍，更买田一区，筑墉四周，悉种菊，至秋载花去，春尽不归。而马妻病卒，意属黄英，微使人风示之。黄英微笑，意似允许，惟专候陶归而已。年余，陶竟不至，黄英课仆种菊，一如陶。得金益合商贾，村外治膏田二十顷，甲第益壮。忽有客自东粤来，寄陶函信，发之，则嘱姊归马。考其寄书之日，即妻死之日，回忆园中之饮，适四十三月也，大奇之。以书示英，请问致聘何所？英辞不受采。又以故居陋，欲使就南第居，若赘焉。马不可，择日行亲迎礼。</p>
<p>　　黄英既适马，于壁间开扉通南第，日过课其仆。马耻以妻富，恒嘱黄英作南北籍，以防淆乱，而家所须，黄英辄取诸南第。不半岁，家中触类皆陶家物，马立遣人一一賷还之，戒勿复取。未浃旬，又杂之，凡数更，马不胜烦。黄英笑曰：「陈仲子毋乃劳乎？」马慙，不复稽，一切听诸黄英。鸠工庀料，土木大作，马不能禁。经数月，楼舍连亘，两第竟合为一，不分疆界矣。然遵马教，闭门不复业菊，而享用过于世家。马不自安，曰：「仆三十年清德，为卿所累。今视息人间，徒依裙带而食，真无一毫丈夫气矣。人皆祝富，我但祝穷耳。 」黄英曰：「妾非贪鄙，但不少致丰盈，遂令千载下人谓渊明贫贱骨，百世不能发迹，故聊为我家彭泽解嘲耳。然贫者愿富为难，富者求贫固亦甚易。床头金任君挥去之，妾不靳也。」马曰：「捐他人之金，抑亦良丑。」英曰：「君不愿富，妾亦不能贫也。无已，析君居，清者自清，浊者自浊，何害？」乃于园中筑茅茨，择美婢往侍马，马安之。然过数日，苦念黄英，招之，不肯至，不得已，反就之，隔宿辄至，以为常。黄英笑曰：「东食西宿，廉者当不如是。」马亦自笑，无以对，遂复合居如初。</p>
<p>　　会马以事客金陵，适逢菊秋，早过花肆，见肆中盆列甚烦，款朵佳胜，心动，疑类陶制，少间，主人出，果陶也。喜极，具道契阔，遂止宿。马要之归，陶曰：「金陵吾故土，将婚于是。积有薄赀，烦寄吾姊。我岁杪当暂去。」马不听，请之益苦，且曰：「家幸充盈，但可坐享，无须复贾。」坐肆中，使仆代论价，廉其直，数日尽售。逼促囊装，赁舟遂北。入门，则姊已除舍，床榻茵褥皆设，若预知弟也归者。陶自归，解装课役，大修亭园，惟日与马共棋酒，更不复结一客。为之择婚，辞不愿，姊遣两婢侍其寝处，居三四年，生一女。</p>
<p>　　陶饮素豪，从不见其沉醉。有友人曾生，量亦无对，适过马，马使与陶相较饮。二人纵饮甚欢，恨相得晚，自辰以讫四漏，计各尽百壶。曾烂醉如泥，沉睡座间，陶起归寝，出门，践菊畦，玉山倾倒，委衣于侧，即地化为菊，高如人，花十余朵，皆大于拳。马骇绝，告黄英，英急往，拔置地上，曰：「胡醉至此？」覆以衣，要马俱去，戒勿视。既明而往，则陶卧畦边，马乃悟姊弟菊精也，益爱敬之。而陶自露迹，饮益放，恒自折柬招曾，因与莫逆。值花朝，曾来造访，以两仆舁药，浸白酒一坛，约与共尽。坛将竭，二人犹未甚醉，马潜以一瓻续入之，二人又尽之。曾醉已惫，诸仆负之以去。陶卧地，又化为菊，马见惯不惊，如法拔之，守其旁以观其变，久之，叶益憔悴，大惧，始告黄英。英闻骇曰：「杀吾弟矣！」奔视之，根株已枯，痛绝，掐其梗埋盆中，携入闺中，日灌溉之。马悔恨欲绝，甚怨曾。越数日，闻曾已醉死矣。盆中花渐萌，九月既开，短干粉朵，嗅之有酒香，名之「醉陶」，浇以酒，则茂。后女长成，嫁于世家。黄英终老，亦无他异。</p>
<p>　　异史氏曰：青山白云人，遂以醉死，世尽惜之，而未必不自以为快也。植此种于庭中，如见良友，如对丽人，不可不物色之也。</p>
<p><center><font color="teal" size="+1">03 ‧ 书痴</font></center></p>

<p>　　彭城郎玉柱，其先世官至太守，居官廉，得俸不治生产，积书盈屋，至玉柱尤痴。家苦贫，无物不鬻，惟父藏书，一卷不忍卖。父在时，曾书「劝学篇」黏其座右，郎日讽诵；又幛以素纱，惟恐磨灭。非为干禄，实信书中真有金粟，昼夜研读，无间寒暑。年二十余，不求婚配，冀卷中丽人自至。见宾亲，不知温凉，三数语后，则诵声大作，客逡巡自去。每文宗临试，辄首拔之，而苦不得售。</p>
<p>　　一日方读，忽大风飘卷去，急逐之，踏地陷足，探之，穴有腐草，掘之，乃古人窖粟，朽败已成粪土。虽不可食，而益信「千钟」之说不妄，读益力。一日，梯登高架，于乱卷中得金辇径尺，大喜，以为「金屋」之验，出以示人，则镀金而非真金，心窃怨古人之诳己也。居无何，有父同年，观察是道，性好佛，或劝郎献辇为佛龛。观察大悦，赠金三百，马二匹，郎喜，以为金屋车马皆有验，因益刻苦，然行年已三十矣。或劝之娶，曰：「书中自有颜如玉，我何忧无美妻乎？」又读二三年，迄无效，人咸揶揄之。时民间讹言天上织女私逃，或戏郎：「天孙窃奔，盖为君也。」郎知其戏，置不辩。</p>
<p>　　一夕，读汉书至八卷，卷将半，见纱翦美人夹藏其中，骇曰：「书中颜如玉，其以此应之耶？」心怅然自失。而细视美人，眉目如生，背隐隐有细字，云「织女」。大异之，日置卷上，反覆瞻玩，至忘食寝。一日，方注目间，美人忽折腰起，坐卷上微笑。郎惊绝，伏拜案下，既起，已盈尺矣。益骇，又叩之，下几亭亭，宛然绝代之姝。拜问何神？美人笑曰：「妾颜氏，字如玉，君固相知已久。日垂青盼，脱不一至，恐千载下无复有笃信古人者。」郎喜，遂与寝处，然枕席间亲爱倍至，而不知为人。每读，使女坐于其侧，女戒勿读，不听。女曰：「君所以不能腾达者，徒以读耳。试观春秋榜上，读如君者几人？若不听，妾行去矣。」郎暂从之。少顷，忘其教，吟诵复起，逾刻索女，不知所在，神志丧失，跪而祷之，殊无影迹。忽忆所隐处，取汉书细检之，直至旧所，果得之，呼之不动，伏以哀祝。女乃下曰：「君再不听，当相永绝。」因使治棋秤摴蒱之具，日与遨戏，而郎意殊不属，觑女不在，则窃卷流览，恐为女觉，阴取汉书第八卷，杂溷他所以迷之。</p>
<p>　　一日，读酣，女至，竟不之觉，忽睹之，急掩卷，而女已亡矣。大惧，冥搜诸卷，渺不可得，既仍于汉书八卷中得之，页数不爽，因再拜祝，矢不复读。女乃下，与之弈，曰：「三日不工，当复去。」至三日，忽一局赢女二子，女乃喜，授以弦索，限五日工一曲。郎手营目注，无暇他及，久之，随指应节，不觉鼓舞。女乃日与饮博，郎遂乐而忘读，女又纵之出门，使结客，由此倜傥之名暴着。女曰：「子可以出而仕矣。」</p>
<p>　　郎一夜谓女曰：「凡人男女同居则生子，今与卿居久，何不然也？」女笑曰：「君日读书，妾固谓无益。今即夫妇一章，尚未了悟，枕席二字有工夫。」郎惊问：「何工夫？」女笑不言。少间，潜迎就之，郎乐极，曰：「我不意夫妇之乐，有不可言传者。」于是逢人辄道，无有不掩口者。女知而责之，郎曰：「钻穴逾隙者，始不可以告人；天伦之乐，人所皆有，何讳焉？」过八九月，女举一男，买媪抚字之。一日谓郎曰：「妾从君二年，业生子，可以别矣。久恐为君祸，悔之已晚。」郎闻言泣下，伏不起，曰：「卿不念呱呱者耶？」女亦凄然，良久曰：「必欲留，当举架上尽散之。」郎曰：「此卿故乡，乃仆性命，何出此言？」女不之强，曰：「妾亦知其有数，不得不预告耳。」先是亲族或窥见女，无不骇绝，而又未闻其缔姻何家，共诘之。郎不能作伪语，但默不言，人益疑，邮传几遍，闻于邑宰史公。史闽人，少年进士，闻声倾动，窃欲一睹丽容，因而拘郎及女。女闻之，遁匿无迹，宰怒，收郎，斥革衣衿，梏械备加，务得女所自往。郎垂死，无一言，械其婢，略能道其仿佛。宰以为妖，命驾亲临其家，见书卷盈屋，多不胜搜，乃焚之，庭中烟结不散，瞑若阴霾。郎既释，远求父门人书，得从辨复，是年秋捷，次年举进士。而衔恨切于骨髓，为颜如玉之位，朝夕而祝曰：「卿如有灵，当佑我官于闽。」后果以直指巡闽。居三月，访史恶款，籍其家。时有中表为司理，逼纳爱妾，托言买婢，寄署中。案既结，郎即日自劾，取妾而归。</p>
<p>　　异史氏曰：天下之物，积则招妒，好则生魔，女之妖，书之魔也。事近怪诞，治之未为不可，而祖龙之虐，不已惨乎？其存心之私，更宜得怨毒之报也。呜呼，何怪哉！</p>
<p><center><font color="teal" size="+1">04 ‧ 齐天大圣</font></center></p>

<p>　　许盛，兖人。从兄成，贾于闽，货未居积。客言「大圣灵着，将祷诸祠」。盛未知大圣何神，与兄俱往，至则殿阁连蔓，穷极宏丽。入殿瞻仰，神猴首人身，盖齐天大圣孙悟空云。诸客肃然起敬，无敢有惰容。盛素刚直，窃笑世俗之陋。众焚奠叩祝，盛潜去之。既归，兄责其慢，盛曰：「孙悟空乃邱翁之寓言，何遂诚信如此？如其有神，刀槊雷霆，余自受之。」逆旅主人闻呼大圣名，皆摇手失色，若恐大圣闻。盛见其状，益哗辨之，听者皆掩耳而走。</p>
<p>　　至夜，盛果病，头痛大作。或劝诣祠谢，盛不听，未几头小愈，股又痛，竟夜生巨疽，连足尽肿，寝食俱废。兄代祷，迄无验。或言神谴须自祝，盛卒不信。月余，疮渐敛，而又一疽生，其痛倍苦。医来，以刀割腐肉，血溢盈碗，恐人神其词，故忍而不呻。又月余，始就平复。而兄又大病，盛曰：「何如矣？敬神者亦复如是，足征吾之疾，非由悟空也。」兄闻其言，益恚，谓神迁怒，责弟不为代祷，盛曰：「兄弟如手足，前日支体腐烂而不之祷，今岂以手足之病，而易吾守乎？」但为延医剉药，而不从其祷。药下，兄暴毙。盛惨痛结于心腹，买棺殓兄已，投祠，指而数之，曰：「兄病谓汝迁怒，使我不能自白。倘尔有神，当令死者复生，余即北面称弟子，不敢有异辞；不然，当以汝处三清之法，还处汝身，亦以破吾兄地下之惑。」</p>
<p>　　至夜，梦一人招之去，入大圣祠，仰见大圣有怒色，责之曰：「因汝无状，以菩萨刀穿汝胫股，犹不自悔，啧有烦言。本宜送拔舌狱，念汝一生刚鲠，姑置宥赦。汝兄病，乃汝以庸医夭其寿数，于人何尤？今不少施法力，益令狂妄者引为口实。」乃命青衣使请命于阎罗，青衣曰：「三日后，鬼籍​​已报天庭，恐难为力。」神取方版，命笔不知何词，使青衣执之而去，良久乃返，成与俱来，并跪堂上。神问何迟，青衣白：「阎魔不敢擅专，又持大圣旨上咨斗宿，是以来迟。」盛趋上，拜谢神恩，神曰：「可速与兄俱去。若能向善，当为汝福。」兄弟悲喜，相将俱归。醒而异之，急起启棺视之，兄果已苏醒，扶出，极感大圣力，盛由此诚服信奉，更倍于流俗。而兄弟资本，病中已耗其半，兄又未健，相对长愁。</p>
<p>　　一日，偶游郊郭，忽一褐衣人相之，曰：「子何忧也？」盛方苦无所诉，因而备述其遭。褐衣人曰：「有一佳境，暂往瞻瞩，亦足破闷。」问何所，但言不远，从之，出郭半里许，褐衣人曰：「予有小术，顷刻可到。」因命以两手抱腰，略一点首，遂觉云生足下，腾踔而上，不知几百由旬。盛大惧，闭目不敢少启，顷之，曰：「至矣。」忽见琉璃世界，光明异色，讶问何处，曰「天宫也」。信步而行，上下益高，遥见一叟，喜曰：「适遇此老，子之福也。」举手相揖。叟邀过其所，烹茗献客，止两盏，殊不及盛。褐衣人曰：「此吾弟子，千里行贾，敬造仙署，求少赠馈。」叟命童出白石一柈，状类雀卵，莹澈如冰，使盛自取之。盛念携归可作酒枚，遂取其六，褐衣人以为过廉，代取六枚，付盛并裹之，嘱纳腰橐，拱手曰：「足矣。」辞叟出，仍令附体而下，俄顷及地。盛稽首请示仙号，笑曰：「适即所谓筋斗云也。」盛恍然悟为大圣，又求佑护，曰：「适所会财星，赐利十二分，何须他求。」盛又拜之，起视已渺。既归，喜而告兄，解取共视，则融入腰橐矣。后辇货而归，其利倍蓗。自此屡至闽，必祷大圣，他人之祷，时不甚验，盛所求无不应者。</p>
<p>　　异史氏曰：昔士人过寺，画琵琶于壁而去，比反则其灵大着，香火相属焉。天下事固不必实有其人，人灵之，则既灵焉矣。何以故？人心所聚，而物或托焉耳。若盛之方鲠，固宜得神明之佑，岂真耳内绣针，毫毛能变，足下筋斗，碧落可升哉？卒为邪惑，亦其见之不真也。</p>
<p><center><font color="teal" size="+1">05 ‧ 青蛙神</font></center></p>

<p>　　江汉之间，俗事蛙神最虔。祠中蛙不知几百千万，有大如笼者。或犯神怒，家中辄有异兆，蛙游几榻，甚或攀缘滑壁不得堕，其状不一，此家当凶，人则大恐，斩牲禳祷之，神喜则已。</p>
<p>　　楚有薛昆生者，幼慧，美姿容。六七岁时，有青衣媪至其家，自称神使，坐致神意，愿以女下嫁昆生。薛翁性朴拙，雅不欲，辞以儿幼。虽故却之，而亦未敢议婚他姓。迟数年，昆生渐长，委禽于姜氏，神告姜曰：「薛昆生，吾婿也，何得近禁脔？」姜惧，反其仪。薛翁忧之，洁牲往祷，自言不敢与神相匹偶，祝已，见肴酒中，皆有巨蛆浮出，蠢然扰动，倾弃，谢罪而归。心益惧，亦姑听之。</p>
<p>　　一日，昆生在途，有使者迎宣神命，苦邀移趾，不得已，从与俱往。入一朱门，楼阁华好，有叟坐堂上，类七八十岁人。昆生伏谒，叟命曳起之，赐坐案旁。少间，婢媪集视，纷纭满侧，叟顾曰：「入言薛郎至矣。」数婢奔去。移时，一媪率女郎出，年十六七，丽绝无俦。叟指曰：「此小女十娘，自谓与君可称佳偶，君家尊乃以异类见拒。此自百年事，父母止主其半，是在君耳。」昆生目注十娘，心爱好之，默然不言。媪曰：「我固知郎意良佳。请先归，当即送十娘往也。」昆生曰：「诺。」趋归告翁。翁仓遽无所为计，乃授之词，使反谢之，昆生不肯行。方诮让间，舆已在门，青衣成群，而十娘入矣。上堂朝拜，翁姑见之皆喜，即夕合巹，琴瑟甚谐。由此神翁神媪，时降其家，视其衣赤为喜，白为财，必验，以故家日兴。</p>
<p>　　自婚于神，门堂藩溷皆蛙，人无敢诟蹴之，惟昆生少年任性，喜则忘，怒则践毙，不甚爱惜。十娘虽谦驯，但善怒，颇不善昆生所为，而昆生不以十娘故敛抑之。十娘语侵昆生，昆生怒曰：「岂以汝家翁媪能祸人耶？丈夫何畏蛙也？」十娘甚讳言蛙，闻之恚甚，曰：「自妾入门，为汝家田增粟，贾益价，亦复不少。今老幼皆已温饱，遂如鸮鸟生翼，欲啄母睛耶？」昆生益愤曰：「吾正嫌所增污秽，不堪贻子孙，请不如早别。」遂逐十娘。翁媪既闻之，十娘已去，呵昆生，使急往追复之，昆生盛气不屈。至夜，母子俱病，郁闷不食。翁惧，负荆于祠，词义殷切，过三日，病寻愈，十娘亦自至，夫妻欢好如初。</p>
<p>　　十娘日辄凝妆坐，不操女红，昆生衣履，一委诸母。母一日忿曰：「儿既娶，仍累媪。人家妇事姑，吾家姑事妇。」十娘适闻之，负气登堂曰：「儿妇朝侍食，暮问寝，事姑者，其道如何？所短者，不能吝佣钱自作苦耳。」母无言，惭沮自哭。昆生入，见母涕痕，诘得故，怒责十娘，十娘执辩不相屈。昆生曰：「娶妻不能承欢，不如勿有。便触老蛙怒，不过横灾死耳！」复出十娘，十娘亦怒，出门径去。次日，居舍灾，延烧数屋，几案床榻，悉为煨烬。昆生怒，诣祠责数曰：「养女不能奉翁姑，略无庭训，而曲护其短。神者至公，有教人畏妇者耶？且盎盂相敲，皆臣所为，无所涉于父母。刀锯斧钺，即加臣身，如其不然，我亦焚汝居室，聊以相报。」言已，负薪殿下，爇火欲举，居人集而哀之，始愤而归。父母闻之，大惧失色。</p>
<p>　　至夜，神示梦于近村，使为婿家营宅。及明，赍材鸠工，共为昆生建造，辞之不止，日数百人相属于道。不数日，第舍一新，床幕器具悉备焉。修除甫竟，十娘已至，登堂谢过，言词温婉，转身向昆生展笑，举家变怨为喜。自此十娘性益和，居二年，无间言。</p>
<p>　　十娘最恶蛇，昆生戏函小蛇，绐使启之，十娘色变，诟昆生，昆生亦转笑生嗔，恶相抵。十娘曰：「今番不待相迫逐，请从此绝。」遂出门去。薛翁大恐，杖昆生，请罪于神，幸不祸之，亦寂无音。积有年余，昆生念十娘，颇自悔，窃诣神所哀十娘，迄无声应。未几，闻神以十娘字袁氏，中心失望，因亦求婚他族，而历相数家，并无如十娘者，于是益思十娘。往探袁氏，则已垩壁涤庭候鱼轩矣。心愧愤不能自已，废食成疾，父母忧皇，不知所处。忽昏愦中有人抚之曰：「大丈夫频欲断绝，又作此态。」开目，则十娘也。喜极，跃起曰：「卿何来？」十娘曰：「以轻薄人相待之礼，止宜从父命，另醮而去。固已受袁家采币，妾千思万思而不忍也。卜吉已在今夕，父又无颜反璧，妾亲携而置之矣。适出门，父走送曰：『痴婢不听吾言，后受薛家凌虐，纵死亦勿归也。』」昆生感其义，为之流涕，家人皆喜，奔告翁媪。媪闻之，不待往朝，奔入子舍，执手呜泣。由此昆生亦老成，不作恶谑，于是情好益笃。十娘曰：「妾向以君儇薄，未必遂能相白首，故不敢留孽根于人世，今已靡他，妾将生子。」居无何，神翁神媪着朱袍降临其家，次日，十娘临蓐，一举两男，由此往来无间。</p>
<p>　　居民或犯神怒，辄先求昆生，乃使妇女辈盛妆入闺，朝拜十娘，十娘笑则解。薛氏苗裔甚繁，人名之「薛蛙子家」，近人不敢呼，远人呼之。</p>
<p><center><font color="teal" size="+1">05 ‧ 又（青蛙神）</font></center></p>

<p>　　青蛙神，往往托诸巫以为言。巫能察神嗔喜：告诸信士曰「喜矣」，神则至；「怒矣」，妇子坐愁叹，有废餐者。流俗然哉？抑神实灵，非尽妄也？</p>
<p>　　有富贾周某，性吝啬。会居人敛金修关圣祠，贫富皆与有力；独周一毛所不肯拔。久之，工不就，首事者无所为谋。适众赛蛙神，巫忽言：「周将军仓命小神司募政，其取簿籍来。」众从之。巫曰：「已捐者，不复强；未捐者，量力自注。」众唯唯敬听，各注已。巫视曰：「周某在此否？」周方混迹其后，惟恐神知，闻之失色，次且而前。巫指籍曰：「注金百。」周益窘。巫怒曰：「淫债尚酬二百，况好事耶！」盖周私一妇，为夫掩执，以金二百自赎，故讦之也。周益惭惧，不得已，如命注之。既归，告妻。妻曰：「此巫之诈耳。」巫屡索，卒不与。</p>
<p>　　一日，方昼寝，忽闻门外如牛喘。视之，则一巨蛙，室门仅容其身，步履蹇缓，塞两扉而入。既入，转身卧，以阈承颔，举家尽惊。周曰：「必讨募金也。」焚香而祝，愿先纳三十，其余以次赍送，蛙不动；请纳五十，身忽一缩，小尺许；又加二十，益缩如斗；请全纳，缩如拳，从容出，入墙罅而去。周急以五十金送监造所，人皆异之，周亦不言其故。积数日，巫又言：「周某欠金五十，何不催并？」周闻之，惧，又送十金，意将以此完结。</p>
<p>　　一日，夫妇方食，蛙又至，如前状，目作怒。少间，登其床，床摇撼欲倾；加喙于枕而眠，腹隆起如卧牛，四隅皆满。周惧，即完百数与之。验之，仍不少动。半日间，小蛙渐集，次日益多，穴仓登榻，无处不至；大于碗者，升灶啜蝇，糜烂釜中，以致秽不可食；至三日，庭中蠢蠢，更无隙处。一家皇骇，不知计之所出。不得已，请教于巫。巫曰：「此必少之也。」遂祝之，益以廿金，首始举；又益之，起一足；直至百金，四足尽起，下床出门，狼犺数步，复返身卧门内。周惧，问巫。巫揣其意，欲周即解囊。周无奈何，如数付巫，蛙乃行，数步外，身暴缩，杂众蛙中，不可辨认，纷纷然亦渐散矣。</p>
<p>　　祠既成，开光祭赛，更有所需。巫忽指首事者曰：「某宜出如干数。」共十五人，止遗二人。众祝曰：「吾等与某某，已同捐过。」巫曰：「我不以贫富为有无，但以汝等所侵渔之数为多寡。此等金钱，不可自肥，恐有横灾飞祸。念汝等首事勤劳，故代汝消之也。除某某廉正无所苟且外，即我家巫，我亦不少私之，便令先出，以为众倡。」即奔入家，搜括箱椟。妻问之，亦不答，尽卷囊蓄而出。告众曰：「某私克银八两，今使倾橐。」与众共衡之，秤得六两余，使人志其欠数。众愕然，不敢置辩，悉如数纳入。巫过此茫不自知；或告之，大慙，质衣以盈之。惟二人亏其数，事既毕，一人病月余，一人患疔瘇，医药之费，浮于所欠，人以为私克之报云。</p>
<p>　　异史氏曰：「老蛙司募，无不可与为善之人，其胜刺钉拖索者，不既多乎？又发监守之盗，而消其灾，则其现威猛，正其行慈悲也。」</p>
<p><center><font color="teal" size="+1">06 ‧ 任秀</font></center></p>

<p>　　任建之，鱼台人，贩毡裘为业，竭赀赴陕。途中逢一人，自言申竹亭，宿迁人。话言投契，盟为弟昆，行止与俱。至陕，任病不起，申善视之，积十余日，疾大渐，谓申曰：「吾家故无恒产，八口衣食，皆恃一人犯霜露，今不幸，殂谢异域。君我手足也，两千里外，更有谁何？囊金二百余，一半君自取之，为我小备殓具，剩者可助资斧。其半寄吾妻子，俾辇吾榇而归。如肯携残骸，旋故里，则装资勿计矣。」乃扶枕为书付申，至夕而卒。申以五六金为市薄材，殓已，主人催其移槥，申托寻寺观，竟遁不反。</p>
<p>　　任家年余方得确耗。任子秀，时年十七，方从师读，由此废学，欲往寻父柩。母怜其幼，秀哀涕欲死，遂典资治任，俾老仆佐之行，半年始还。殡后，家贫如洗。幸秀聪颖，释服，入鱼台泮，而佻㒓善博，母教戒綦严，卒不改。一日，文宗案临，试居四等，母愤，泣不食，秀惭惧，对母自矢。于是闭户年余，遂以优等食饩。母劝令设帐，而人终以其荡无检幅，咸诮薄之。</p>
<p>　　有表叔张某，贾京师，劝使赴都，愿携与俱，不耗其资，秀喜，从之。至临清，泊舟关外，时盐航舣集，帆樯如林，卧后，闻水声人声，聒耳不寐。更既静，忽闻邻舟骰声清越，入耳萦心，不觉旧技复痒。窃听诸客皆已酣寝，囊中自备千文，思欲过舟一戏。潜起解囊，捉钱踟蹰，回思母训，即复束置。既睡，心怔忡，苦不得眠，又起，又解，如是者三，兴勃发，不可复忍，携钱径去。至邻舟，则见两人对博，钱注丰美，置钱几上，便来入局。二人喜，即与共掷，秀大胜，一客钱尽，即以巨金质舟主，渐以十余贯作孤注。赌方酣，又有一人登舟来，眈视良久，亦倾囊出百金质主人，入局共博。</p>
<p>　　张中夜醒，觉秀不在舟，闻骰声，心知之，因诣邻舟，欲挠沮之。至，则秀胯侧积资如山，乃不复言，负钱数千而返，呼诸客并起，往来移运，尚存十余千。未几，三客俱败，一船之钱俱空。客欲赌金，而秀欲已盈，故托非钱不赌以难之。张在侧，又促逼令归，三客躁急，舟主利其盆头，转贷他舟得百余千。客得钱，赌更豪，无何，又尽归秀。天已曙，放晓关矣，共运资而返，三客亦去。主人视所质二百余金，尽箔灰耳，大惊，寻至秀舟，告以故，欲取偿于秀。及问姓名里居，知为建之之子，缩颈羞汗而退。过访傍人，乃知主人即申竹亭也。秀至陕时，亦颇闻其姓字，至此鬼已报之，遂不复追其前郄矣。乃以资与张合业而北，终岁，获息倍蓗。遂援例入监，益权子母，十年间，财雄一方。</p>
<p><center><font color="teal" size="+1">07 ‧ 晚霞</font></center></p>

<p>　　五月五日，吴越间有鬬龙舟之戏。刳木为龙，绘鳞甲饰以金碧，上为雕甍朱槛，帆旌皆以锦绣，舟末为龙尾，高丈余，以布索引木板，下有童坐板上，攧倒滚跌，作诸巧剧。下临江水，危险欲堕。故其购是童也，先以金啖其父母，预调驯之，堕水而死，勿悔也。吴门则载美妓，较不同耳。</p>
<p>　　镇江有蒋氏童阿端，方七岁，便捷奇巧莫能过，声价益起，十六岁犹用之。至金山下，堕水死。蒋媪止此子，哀鸣而已。阿端不自知死，有两人导去，见水中别有天地，回视则流波四绕，屹如壁立。俄现宫殿，见一人兜牟坐，两人曰：「此龙窝君也。」便使拜伏。龙窝君颜色和霁，曰：「伎巧可入柳条部。」遂引至一所，广殿四合，趋上东廊，有诸年少，出与为礼，率十三四岁，即有老妪来，众呼解姥，坐令献技。已乃教以钱塘飞霆之舞，洞庭和风之乐。但闻鼓钲喤聒，诸院皆响。既而诸院皆息，姥恐阿端不能即娴，独絮絮调拨之，而阿端一过，殊已了了。姥喜曰：「得此儿，不让晚霞矣！」</p>
<p>　　明日，龙窝君按部，诸部毕集。首按夜叉部，鬼面鱼服，鸣大钲，围四尺许，鼓可四人合抱之，声如巨霆，叫噪不可复闻。舞起，则巨涛汹涌，横流空际，时堕一点星光，及著地消灭，龙窝君急止之。命进乳莺部，皆二八姝丽，笙乐细作，一时清风袅袅，波声俱静，水渐凝，如水晶世界，上下通明，按毕俱退，立西墀下。次按燕子部，皆垂髫人，内一女郎，年十四五已来，振袖倾鬟，作散花舞，翩翩翔起，襟袖袜履间，皆出五色花朵，随风扬下，飘泊满庭，舞毕，随其部亦下西墀。阿端旁睨，雅爱好之，问之同部，即晚霞也。无何，唤柳条部，龙窝君特试阿端。端作前舞，喜怒随腔，俛仰中节。龙窝君嘉其慧悟，赐五文袴褶，鱼须金束发，上嵌夜光珠。阿端拜赐下，亦趋西墀，各守其伍。端于众中遥注晚霞，晚霞亦遥注之。少间，端逡巡出部而北，晚霞亦渐入部而南，相去数武，而法严不敢乱部，相视神驰而已。</p>
<p>　　既按蛱蝶部，童男女皆双舞，身长短，年大小，服色黄白，皆取诸同。诸部按已，鱼贯而出。柳条在燕子部后，端疾出部前，而晚霞已缓滞在后，回首见端，故遗珊瑚钗，端急纳袖中。既归，凝思成疾，眠餐顿废。解姥辄进甘旨，日三四省，抚摩殷切，病不少瘥。姥忧之，罔所为计，曰：「吴江王寿期已迫，且为奈何？」薄暮，一童子来，坐榻上与语，自言隶蛱蝶部，从容问曰：「君病为晚霞否？」端惊问何知？笑曰：「晚霞亦如君耳。」端凄然起坐，便求方计，童问：「尚能步否？」答云：「勉强尚能自力。」童挽出，南启一户，折而西，又辟双扉，见莲花数十亩，皆生平地上，叶大如席，花大如盖，落瓣堆梗下盈尺。童引入其中，曰姑坐此，遂去。少时，一美人拨莲花而入，则晚霞也。相见惊喜，各道相思，略述生平。遂以石压荷盖，令侧，雅可幛蔽，又匀铺莲瓣而借之，忻与狎寝。既订后约，日以夕阳为候，乃别。端归，病亦寻愈。由此两人日一会于莲亩。</p>
<p>　　过数日，随龙窝君往寿吴江王，称寿已，诸部悉还，独留晚霞及乳莺部一人，在宫中教舞，数月更无音耗。端怅惘若失，惟解姥日往来吴江府，端托晚霞为外妹，求携去，冀一见之。留吴江门下数日，宫禁森严，晚霞苦不得出，怏怏而返。积月余，痴想欲绝。一日，解姥入，戚然相吊曰：「惜乎！晚霞投江矣。」端大骇，涕下不能自止，因毁冠裂服，藏金珠而出，意欲相从俱死。但见江水若壁，以首力触，不得入。念欲复还，惧问冠服，罪将增重，意计穷蹙，汗流浃踵。忽睹壁下有大树一章，乃猱攀而上，渐至端杪，猛力跃堕，幸不沾濡，而竟已浮水上。不意之间，恍睹人世，遂飘然泅去。移时得岸，少步江滨，顿思老母，遂趁舟而去。抵里，四顾居庐，忽如隔世。</p>
<p>　　次日至家，忽闻窗中有女子曰：「汝子来矣。」音声甚似晚霞，俄与母俱出，果霞。斯时两人喜胜于悲，而媪则悲疑惊喜，万状俱作矣。初，晚霞在吴江，觉腹中震动，龙宫法禁严，恐旦夕身娩，横遭挞楚，又不得一见阿端，但欲求死，遂潜投江水，身泛起，浮沉波中，有客舟拯之。问其居里，晚霞故吴名妓，溺水不得其尸，自念衏院不可复投，遂曰：「镇江蒋氏，吾婿也。」客因代贳扁舟，送诸其家。蒋媪疑其错误，女自言不误，因以情详告媪。媪以其风格韵妙，颇爱悦之，第虑年太少，必非肯终寡也者。而女孝谨，顾家中贫，便脱珍饰售数万。媪察其志无他，良喜。然无子，恐一旦临蓐，不见信于戚里，以谋女。女曰：「母但得真孙，何必求人知。」媪亦安之。会端至，女喜不自已。媪亦疑儿不死，阴发儿冢，骸骨具存，因以此诘端，端始爽然自悟，然恐晚霞恶其非人，嘱母勿复言，母然之，遂告同里，以为当日所得非儿尸，然终虑其不能生子。未几，竟举一男，捉之无异常儿，始悦。</p>
<p>　　久之，女渐觉阿端非人，乃曰：「胡不早言，凡鬼衣龙宫衣，七七魂魄坚凝，生人不殊矣。若得宫中龙角胶，可以续骨节而生肌肤，惜不早购之也。」端货其珠，有贾胡出赀百万，家由此巨富。值母寿，夫妻歌舞称觞，遂传闻淮王邸。王欲强夺晚霞，端惧，见王自陈夫妇皆鬼，验之无影而信，遂不之夺。但遣宫人就别院传其技，女以龟溺毁容，而后见之，教三月，终不能尽其技而去。</p>
<p><center><font color="teal" size="+1">08 ‧ 白秋练</font></center></p>

<p>　　直隶有慕生，小字蟾宫，商人慕小寰之子，聪慧喜读。年十六，翁以文业迂，使去而学贾，从父至楚，每舟中无事，辄便吟诵。抵武昌，父留居逆旅，守其居积。生乘父出，执卷哦诗，音节铿锵。辄见窗影憧憧，似有人窃听之，而亦未之异也。</p>
<p>　　一夕，翁赴饮，久不归，生吟益苦，有人徘徊窗外，月映甚悉。怪之，遽出窥觇，则十五六倾城之姝，望见生，急避去。又二三日，载货北旋，暮泊湖滨，父适他出，有媪入曰：「郎君杀吾女矣！」生惊问之，答云：「妾白姓。有息女秋练，颇解文字，言在郡城，得听清吟，于今结想，至绝眠餐。意欲附为婚姻，不得复拒。」生心实爱好，第虑父嗔，因直以情告，媪不信，务要盟约，生不肯，媪怒曰：「人世姻好，有求委禽而不得者。今老身自媒，反不见纳，耻孰甚焉！请勿想北渡矣。」遂去。少间，父归，善其词以告之，隐冀垂纳。而父以涉远，又薄女子之怀春也，笑置之。泊舟处，水深没棹，夜忽沙碛拥起，舟滞不得动。湖中每岁客舟，必有留住守洲者，至次年桃花水溢，他货未至，舟中物当百倍于原直也。以故翁未甚忧怪，独计明岁南来，尚须揭资，于是留子自归。</p>
<p>　　生窃喜，恨不诘媪居里。日既暮，媪与一婢扶女郎至，展衣卧诸榻上，向生曰：「人病至此，莫高枕作无事者。」遂去。生初闻而惊，移灯视女，则病态含娇，秋波自流，略致讯诘，嫣然微笑。生强其一语，曰：「为郎憔悴却羞郎，可为妾咏。」生狂喜，女曰：「君为妾三吟王建罗衣叶叶之作，病当愈。」生从其言，甫两过，女揽衣起坐，曰：「妾愈矣。」再读，则娇颤相和。生神志益飞，遂灭烛共寝。女未曙已起，曰：「老母将至矣。」未几，媪果至，见女凝妆欢坐，不觉欣慰。邀女出，女俛首不语，媪即自去，曰：「汝乐与郎君戏，亦自任也。」于是生始研问居止，女曰：「妾与君不过倾盖之友，婚嫁尚不可必，何须令知家门。」然两人互相爱悦，要誓良坚。</p>
<p>　　女一夜早起挑灯，忽开卷凄然泪莹，生急起问之。女曰：「阿翁行且至，我两人事，妾适以卷卜，展之，得李益江南曲，词意非祥。」生慰解之，曰：「首句『嫁得瞿塘贾』，即已大吉，何不祥之有与？」女乃稍欢，起身作别，曰：「暂请分手，天明，则千人指视矣。」生把臂哽咽，问：「好事如谐，何处可以相报？」曰：「妾常使人侦探之，谐否无不闻也。」生将下舟送之，女力辞而去。无何，慕果至，生渐吐其情，父疑其招妓，怒加诟厉。细审舟中，则物并无亏损，谯诃乃已。</p>
<p>　　一夕，翁不在舟，女忽至，相见依依，莫知决策。女曰：「低昂有数，且图目前。姑留君两月，再商行止。」临别，以吟诗为相会之约，由此值翁他出，遂高吟，则女自至。四月行尽，物价失时，诸贾无策，敛赀祷湖神之庙。端阳后，雨水大至，舟始通。生既归，凝思成疾，慕忧之，巫医并进。生私告母曰：「病非药禳可痊，惟有秋练至耳。」翁初怒之，久之，支离益惫，始惧，货车载子，复如楚，泊舟故处，访居人，并无知白媪者。会有媪操柁湖滨，即出自任，翁登其舟，窥见秋练，心窃喜，而审诘邦族，则浮家泛宅而已。因实告子病由，冀女登舟，姑以解其沉痼，媪以婚无成约，弗许。女露半面，殷殷窥听，闻两人言，眦泪欲堕。媪视女面，因翁哀请，即亦许之。</p>
<p>　　至夜，翁出，女果至，就榻呜泣，曰：「昔年妾状，今到君耶？此中况味，要不可不使君知。然羸顿如此，急切何能使瘳？妾请为君一吟。」生亦喜。女亦吟王建前作，生曰：「此卿心事，医二人何得效？然闻卿声，神已爽矣。试为我吟『杨柳千条尽向西』。」女从之。生赞曰：「快哉！卿昔诵诗余，有采莲子云：『菡萏香连十顷陂。』心尚未忘，烦一曼声度之。」女又从之。甫阕，生跃起，曰：「小生何尝病哉？」既而问：「父见媪何词？事得谐否？」女已察知翁意，直对不谐。既而女去，父来，见生已起，喜甚，但慰勉之，因曰：「女子良佳。然自总角时，把柁棹歌，无论微贱，抑亦不贞。」生不语。翁既出，女复来，生述父意，女曰：「妾窥之审矣。天下事愈急则愈远，愈迎则愈拒，当使意自转，反相求。」生问计，女曰：「凡商贾志在利耳。妾有术知物价，适视舟中物，并无少息，为我告翁，居某物利三之，某物十之。归家妾言验，则妾为佳妇矣。再来时，君十八，妾十七，相欢有日，何忧为？」生以所言物价告父，父颇不信，姑以余资半从其教。既归，所自置货，资本大亏，幸少从女言，得厚息，略相准，以是服秋练之神。生益夸张之，谓女自言能使己富。翁于是益揭资而南至湖，数日不见白媪过，又数日，始见其泊舟柳下，因委禽焉。媪悉不受，但涓吉送女过舟，翁另赁一舟，为子合巹。女乃使翁益南，所应居货，悉籍付之。媪乃邀婿去，家于其舟，翁三月而返，物至楚，价已倍蓗。将归，女求载湖水，既归，每食必加少许，如用醯酱焉。由是每南行，必为致数坛而归。</p>
<p>　　后三四年，举一子。一日，涕泣思归，翁乃偕子及妇俱如楚，至湖，不知媪之所在，女扣舷呼母，神形丧失，促生沿湖问讯。会有钓鲟鳇者，得白骥，生近视之，巨物也。形全类人，乳阴毕具，奇之，归以告女。女大骇，谓夙有放生愿，嘱生赎放之，生往商钓者，钓者索直昂，女曰：「妾在君家，谋金不下巨万，区区者何遂靳直也？如必不从，妾即投湖水死耳。」生惧，不敢告父，盗金赎放之。既返，不见女，搜之不得，更尽始至。问何往？曰：「适至母所。」问母何在？覥然曰：「今不得不实告矣，适所赎，即妾母也。向在洞庭，龙君命司行旅。近宫中欲选嫔妃，妾被浮言者所称道，遂敕妾母，坐相索。妾母实奏之，龙君不听，放母于南滨，饿欲死，故罹前难。今难虽免，而罚未释，君如爱妾，代祷真君可免。如以异类见憎，请以儿掷还君。妾去，龙宫之奉，未必不百倍君家也。」生大惊，虑真君不可得见，女曰：「明日未刻，真君当至。见有跛道士，急拜之，入水亦从之。真君喜文士，必合怜允。」乃出鱼腹绫一方，曰：「如问所求，即出此，求书一『免』字。」生如言候之，果有道士蹩躄而至，生伏拜之，道士急走，生从其后。道士以杖投水，跃登其上，生竟从之而登，则非杖也，舟也，又拜之。道士问何求，生出绫求书，道士展视，曰：「此白骥翼也，子何遇之？」蟾宫不敢隐，详陈颠末。道士笑曰：「此物殊风雅，老龙何得荒淫？」遂出笔草书免字，如符形，返舟令下。则见道士踏杖浮行，顷刻已渺。归舟，女喜，但嘱勿泄于父母。</p>
<p>　　归后二三年，翁南游，数月不归，湖水既罄，久待不至，女遂病，日夜喘急，嘱曰：「如妾死，勿瘗，当于卯午酉三时，一吟杜甫梦李白诗，死当不朽。候水至，倾注盆内，闭门缓妾衣，抱入浸之，宜得活。」喘息数日，奄然遂毙。后半月，慕翁至，生急如其教，浸一时许，渐苏。自是每思南旋。后翁死，生从其意，迁于楚。</p>
<p><center><font color="teal" size="+1">09 ‧ 王者</font></center></p>

<p>　　湖南巡抚某公，遣州佐押解饷金六十万赴京，途中被雨，日暮愆程，无所投宿，远见古刹，因诣栖止。天明，视所解金，荡然无存，众骇怪，莫可取咎，回白抚公，公以为妄，将置之法。及诘众役，并无异词，公责令仍反故处，缉察踪绪。至庙前，见一瞽者，形貌奇异，自榜云：「能知心事。」因求卜筮。瞽曰：「是为失金者。」州佐曰：「然。」因诉前苦。瞽者便索肩舆，云：「但从我去，当自知。」遂如其言，官役皆从之。瞽曰东，东之，曰北，北之。凡五日，入深山，​​忽睹城郭，居人辐辏。入城，步移时，瞽曰：「止。」因下舆，以手南指：「见有高门西向，可款关自问之。」拱手自去。</p>
<p>　　州佐从其教，果见高门，渐入之，一人出，衣冠汉制，不言姓名。州佐述所自来，其人云：「请留数日，当与君谒当事者。」遂导去，令独居一所，给以食饮。暇时闲步，至第后，见一园亭，入涉之，老松翳日，细草如毡，数转廊榭，又一高亭，历阶而升，见壁上挂人皮数张，五官俱备，腥气流熏。不觉毛骨森竖，疾退归舍。自分留鞟异域，已无生望，因念进退一死，亦姑听之。</p>
<p>　　明日，衣冠者召之去，曰：「今日可见矣。」州佐唯唯。衣冠者乘怒马甚驶，州佐步驰从之。俄至一辕门，俨如制府衙署，皂衣人罗列左右，规模凛肃。衣冠者下马导入，又一重门，见有王者，珠冠绣绂，南面坐，州佐趋上，伏谒。王者问：「汝湖南解官耶？」州佐诺。王者曰：「银具在此。是区区者，汝抚军即慨然见赠，未为不可。」州佐泣诉：「限期已满，归即就刑，禀白何所申证？」王者曰：「此即不难。」遂付以巨函，云：「以此复之，可保无恙。」又遣力士送之。州佐慑息不敢辨，受函而返。山川道路，悉非来时所经，既出山，送者乃去。</p>
<p>　　数日，抵长沙，敬白抚公，公益妄之，怒不容辩，命左右者飞索以綥。州佐解襆出函，公拆视未竟，面如灰土，命释其缚，但云：「银亦细事，汝姑出。」于是急檄属官，设法补解讫。数日，公疾，寻卒。先是公与爱姬共寝，既醒，而姬发尽失，阖署惊怪，莫测其由，盖函中即其发也。外有书云：「汝自起家守令，位极人臣，赇赂贪婪，不可悉数。前银六十万，业已验收在库，当自发贪囊，补充旧额。解官无罪，不得妄加谴责。前取姬发，略示微警，如复不遵教令，旦晚取汝首领。姬发附还，以作明信。」公卒后，家人始传其书。后属员遣人寻其处，则皆重岩绝壑，更无径矣。</p>
<p>　　异史氏曰：红线金合，以儆贪婪，良亦快异。然桃源仙人，不事劫掠，即剑客所集，乌得有城郭衙署哉？呜呼！是何神欤？苟得其地，恐天下之赴愬者，无已时矣。</p>
<p><center><font color="teal" size="+1">10 ‧ 某甲</font></center></p>

<p>　　某甲私其仆妇，因杀仆纳妇，生二子一女。阅十九年，巨寇破城，劫掠一空。一少年贼，持刀入甲家。甲视之，酷类死仆。自叹曰：「吾今休矣！」倾囊赎命。迄不顾，亦不一言，但搜人而杀，共杀一家二十七口而去。甲头未断，寇去少苏，犹能言之。三日寻毙。呜呼！果报不爽，可畏也哉！</p>
<p><center><font color="teal" size="+1">11 ‧ 衢州三怪</font></center></p>

<p>　　张握仲从戎衢州，言：「衢州夜静时，人莫敢独行。钟楼上有鬼，头上一角，象貌狞恶，闻人行声即下。人骇而奔，鬼亦遂去。然见之辄病，且多死者。又城中一塘，夜出白布一疋，如匹练横地。过者拾之，即卷入水。又有鸭鬼，夜既静，塘边并寂无一物，若闻鸭声，人即病。」</p>
<p><center><font color="teal" size="+1">12 ‧ 拆楼人</font></center></p>

<p>　　何冏卿，平阴人。初令秦中，一卖油者有薄罪，其言戆，何怒，杖杀之。后仕至铨司，家赀富饶。建一楼，上梁日，亲宾称觞为贺。忽见卖油者入，阴自骇疑。俄报妾生子，愀然曰：「楼工未成，拆楼人已至矣！」人谓其戏，而不知其实有所见也。后子既长，最顽，荡其家。佣为人役，每得钱数文，辄买香油食之。</p>
<p>　　异史氏曰：「常见富贵家数第连亘，死后，再过已墟。此必有拆楼人降生其家也。身居人上，乌可不早自惕哉！」</p>
<p><center><font color="teal" size="+1">13 ‧ 大蝎</font></center></p>

<p>　　明彭将军宏，征寇入蜀。至深山中，有大禅院，云已百年无僧。询之土人，则曰：「寺中有妖，入者辄死。」彭恐伏寇，率兵斩茅而入。前殿中，有皂雕夺门飞去；中殿无异；又进之，则佛阁，周视亦无所见，但入者皆头痛不能禁。彭亲入亦然。少顷，有大蝎如琵琶，自板上蠢蠢而下，一军惊走，彭遂火其寺。</p>
<p><center><font color="teal" size="+1">14 ‧ 陈云栖</font></center></p>

<p>　　真毓生，楚夷陵人，孝廉之子。能文，美丰姿，弱冠知名。儿时，相者曰：「后当娶女道士为妻。」父母共以为笑。而为之论婚，低昂苦不能就。生母臧夫人，祖居黄冈，生以故诣外祖母。闻时人语曰：「黄州四云，少者无伦。」盖郡有吕祖庵，庵中女道士皆美，故云。庵去臧氏村仅十余里，生因窃往，扣其关，果有女道士四人，谦喜承迎，度皆雅洁，中一最少者，旷世真无其俦，心好而目注之。女以手支颐，但他顾。诸女冠觅盏烹茶，生乘间问姓名，答云：「云栖姓陈。」生戏曰：「奇矣！小生适姓潘。」陈赪颜发颊，低头不语，起而去。</p>
<p>　　少间，瀹茗，进佳果，道姓字：一白云深，年三十许；一盛云眠，二十已来；一梁云栋，约二十有四五，却为弟。而云栖不至，生殊怅惘，因问之。白曰：「此婢惧生人。」生乃起别，白力挽之，不留而出。白曰：「如欲见云栖，明日可复来。」生归，思恋綦切。次日，又诣之，诸道士俱在，独少云栖，未便遽问。诸女冠治具留餐，生力辞，不听，白折饼授箸，劝进良殷。既问：「云栖何在？」答云：「自至。」久之，日势已晚，生欲归，白捉腕留之，曰：「姑止此，我捉婢子来奉见。」生乃止。俄挑灯具酒，云眠亦去。酒数行，生辞以醉，白曰：「饮三觥，则云栖出矣。」生果饮如数，梁亦以此挟劝之，生又尽之，覆琖告醉，白顾梁曰：「吾等面薄，不能劝饮，汝往曳陈婢来，便道潘郎待妙常已久。」梁去少时而返，具言：「云栖不至。」生欲去，而夜已深，乃佯醉仰卧。两人代裸之，迭就淫焉，终夜不堪其扰。天既明，不辞而别，数日不敢复往，而心念云栖不忘也，但不时于近侧探侦之。</p>
<p>　　一日既暮，白出门与少年去，生喜，不甚畏梁，急往款关，云眠出应门，问之，则梁亦他适，因问云栖，盛导去，又入一院，呼曰：「云栖客至矣。」但见室门閛然而合，盛笑曰：「闭扉矣。」生立窗外，似将有言，盛乃去。云栖隔窗曰：「人皆以妾为饵钓君也，频来，则身命殆矣。妾不能终守清规，亦不敢遂乖廉耻，欲得如潘郎者而事之耳。」生乃以白头相约。云栖曰：「妾师抚养，即亦非易，果相见爱，当以二千金赎妾身。妾候君三年，如望为桑中之约，所不能也。」生诺之，方欲自陈，而盛复至，从与俱出，遂别而归。中心惆怅，思欲委曲​​夤缘，再一亲其娇范，适有家人报父病，遂星夜而还。</p>
<p>　　无何，孝廉卒。夫人庭训最严，心事不敢使知，但刻减金赀，日积之。有议婚者，辄以服阕为辞，母不听，生婉告曰：「曩在黄冈，外祖母欲以儿婚陈氏，诚心所愿。今遭大故，音耗遂梗，久不如黄省问，旦夕一往，如不果谐，从母所命。」夫人许之，乃携所积而去。</p>
<p>　　至黄，诣庵中，则院宇荒凉，大异畴昔，渐入之，惟一老尼炊灶下，因就问讯。尼曰：「前年老道士死，四云星散矣。」问：「何之？」曰：「云深、云栋，从恶少遁去；向闻云栖寓居郡北；云眠消息不知也。」生闻之，悲叹，命驾即诣郡北，遇观辄询，并少踪绪，怅恨而返。伪告母曰：「舅言陈翁如岳州，待其归，当遣伻来。」逾半年，夫人归宁，以事问母，母殊茫然。夫人怒子诳，媪疑甥与舅谋，而未以闻也。幸舅远出，莫从稽其妄。</p>
<p>　　夫人以香愿登莲峰，斋宿山下，既卧，逆旅主人扣扉，送一女道士，寄宿同舍，自言陈云栖。闻夫人家夷陵，移坐就榻，告愬坎坷，词旨悲恻。末言：「有表兄潘生与夫人同籍，烦嘱子姪辈，一传口语，但道其暂寄栖鹤观师叔王道成所，朝夕厄苦，度日如岁。令早一临存，恐过此以往，未或知也。」夫人审潘名字，即又不知，但云：「既在学宫，秀才辈想无不闻也。」未明早别，殷殷再嘱。夫人既归，向生言及，生长跪曰：「实告母，所谓潘生，即儿也。」夫人诘知其故，怒曰：「不肖儿宣淫寺观，以道士为妇，何颜见亲宾乎？」生垂头，不敢出词。</p>
<p>　　会生以赴试入郡，窃命舟访王道成，至，则云栖半月前出游不返。既归，悒悒而病。适臧媪卒，夫人往奔丧，殡后迷途，至京氏家问之，则族妹也。相便邀入，见有少女在室，年可十八九，姿容曼妙，目所未睹。夫人每思得一佳妇，俾子不怼，心动，因诘生平。妹云：「此王氏女也，京氏甥也。怙恃俱失，暂寄此耳。」问：「婿家谁？」曰：「无之。」把手与语，意致娇婉，母大悦，为之过宿，私以己意告妹。妹曰：「良佳。但其人高自位置，不然，胡蹉跎至今也。容商之。」夫人招与同榻，谈笑甚欢，自愿母夫人。夫人悦，请同归荆州，女益喜，次日同舟而还。</p>
<p>　　既至，则生疾未起，母欲慰其沉痾，使婢阴告曰：「夫人为公子载丽人至矣。」生未信，伏窗窥之，较云栖尤艳绝也。因念：「三年之约已过，出游不返，则玉容必已有主。得此佳丽，心怀颇慰。」于是冁然动色，病亦寻瘳。母乃招两人相拜见，生出，夫人谓女：「亦知我同归之意乎？」女微笑曰：「妾已知之，但妾所以同归之初志，母不知也。妾少字夷陵潘氏，音耗阔绝，必已另有良匹。果尔，则为母也妇；不尔，则终为母也女，报母有日也。」夫人曰：「既有成约，即亦不强。但前在五祖山时，有女冠问潘氏，今又潘氏，固知夷陵世族无此姓也。」女惊曰：「卧莲峰下者即母耶？询潘氏者，即我是也。」母始恍然悟，笑曰：「若然，则潘生固在此矣。」女问：「何在？」夫人命婢导去问生，生惊曰： 「卿云栖耶？」女问：「何知？」生言其情，始知以潘郎为戏。女知为生，羞与终谈，急返告母。母问其何复姓王？答云：「妾本姓王。道师见爱，遂以为女，故从其姓耳。」夫人亦喜，涓吉为之成礼。</p>
<p>　　先是，女与云眠俱依王道成，道成居隘，云眠遂去之汉口。女娇痴不能作苦，又羞出操道士业，道成颇不善之。会舅京氏如黄冈，女遇之流涕，因与俱去，俾改女子装，将论婚士族，故讳其曾隶女冠籍。而问名者，女辄不愿，舅及妗皆不知其意向，心颇嫌之。是日，从夫人归，得所托，如释重负焉。合巹后，各述所遭，喜极而泣。</p>
<p>　　女孝谨，夫人雅怜爱，而弹琴好弈，不知理家人生业，夫人颇以为忧。积月余，母遣两人如京氏，留数日而归。泛舟江流，欻一舟过，中一女冠，近之，则云眠也。云眠独与女善，女喜，招与同舟，相对酸辛。问：「将何之？」盛云：「久切悬念，远至栖鹤观，则闻依京舅矣，故将诣黄冈一奉探耳。竟不知意中人已得相聚。今视之如仙，剩此漂泊人，不知何时已矣？」因而欷歔。女设一谋，令易道装，伪作姊，携伴夫人，徐择佳耦，盛从之。既归，女先白夫人，盛乃入，举止大家，谈笑间，练达世故。</p>
<p>　　母既寡，苦寂，得盛良欢，惟恐其去。盛早起，代母劬劳，不自作客。母益喜，阴思纳女姊，以掩女冠之名，而未敢言也。一日，忘某事未作，急问之，则盛代备已久，因谓女曰：「画中人不能作家，亦复何为？新妇若大姊者，吾无忧也。」不知女存心久，但惧母嗔，闻母言，笑对曰：「母既爱之，新妇欲效英皇，如何？」母不言，亦冁然笑。女退，告生曰：「老母首肯矣。」乃另洁一室，告盛曰：「昔在观中共枕时，姊言：『但得一能知亲爱之人，我两人当共事之。』犹忆之否？」盛不觉双眦荧荧，曰：「妾所谓亲爱者非他，如日日经营，曾无一人知其甘苦，数日来略有微劳，即烦老母恤念，则中心冷暖顿殊矣。若不下逐客令，俾得长伴老母，于愿斯足，亦不望前言之践也。」女告母，母令姊妹焚香，各矢无悔词，乃使生与行夫妇礼。将寝，告生曰：「妾乃二十三岁老处女也。」生犹未信，既而落红殷褥，始奇之。盛曰：「妾所以乐得良人者，非不能甘岑寂也。诚以闺阁之身，腼然酬应如勾栏，所不堪耳。借此一度，挂名君籍，当为君奉事老母，作内纪纲，若房闱之乐，请别与人享之。」三日后，襆被从母，遣之不去。女早之母所，占其床寝，不得已，乃从生去。由是三两日辄一更代，习为常。</p>
<p>　　夫人故善弈，自寡居，不暇为之，自得盛，经理井井，昼日无事，辄与女弈，挑灯瀹茗，听两妇弹琴，夜分始散。每与人曰：「儿父在时，亦未能有此乐也。」盛司出纳，每记籍报母，母疑曰：「儿辈常言幼孤，作字弹棋，谁教之？」女笑以实告。母亦笑曰：「我初不欲为儿娶一道士，今竟得两矣。忽忆童时所卜，始信定数不可逃也。」生再试不第，夫人曰：「吾家虽不丰，薄田三百亩，幸得云眠纪理，日益温饱。儿但在膝下，率两妇与老身共乐，不愿汝求富贵也。」生从之。后云眠生男女各一，云栖女一男三，母八十余岁而终，孙皆入泮。长孙，云眠所出，已中乡选矣。</p>
<p><center><font color="teal" size="+1">15 ‧ 司札吏</font></center></p>

<p>　　游击官某，妻妾甚多。最讳某小字，呼年曰岁，生曰硬，马曰大驴；又讳败曰胜，安为放。虽简札往来，不甚避忌，而家人道之，则怒。一日，司札吏白事，悞犯；大怒，以研击之，立毙。三日后，醉卧，见吏持刺入。问：「何为？」曰：「『马子安』来拜。」忽悟其鬼，急起，拔刀挥之。吏微笑，掷刺几上，泯然而没。取刺视之，书云：「岁家眷硬大驴子放胜。」暴谬之夫，为鬼挪揄，可笑甚已！</p>
<p>　　牛首山一僧，自名铁汉，又名铁屎。有诗四十首，见者无不绝倒。自镂印章二：一曰「混帐行子」，一曰「老实泼皮」。秀水王司直梓其诗，名曰：牛山四十屁。款云：「混帐行子、老实泼皮放。」不必读其诗。标名已足解颐。</p>
<p><center><font color="teal" size="+1">16 ‧ 蚰蜓</font></center></p>

<p>　　学使朱矞三家门限下有蚰蜒，长数尺。每遇风雨即出，盘旋地上如白练然。按蚰蜒形若蜈蚣，昼不能见，夜则出。闻腥辄集。或云：蜈蚣无目而多贪也。</p>
<p><center><font color="teal" size="+1">17 ‧ 司训</font></center></p>

<p>　　教官某，甚聋，而与一狐善；狐耳语之，亦能闻。每见上官，亦与狐俱，人不知其重听也。积五六年，狐别而去。嘱曰：「君如傀儡，非挑弄之，则五官俱废。与其以聋取罪，不如早自高也。」某恋禄，不能从其言，应对屡乖。学使欲逐之，某又求当道者为之缓颊。一日，执事文场，唱名​​毕，学使退与诸教官燕坐。教官各扪籍靴中，呈进关说。已而学使笑问：「贵学何独无所呈进？」某茫然不解。近坐者肘之，以手入靴，示之势。某为亲戚寄卖房中伪器，辄藏靴中，随在求售。因学使笑语，疑索此物。鞠躬起对曰：「有八钱者最佳，下官不敢呈进。」一座匿笑。学使叱出之，遂免官。</p>
<p>　　异史氏曰：「平原独无，亦中流之砥柱也。学使而求呈进，固当奉之以此。由是得免。冤哉！」</p>
<p>　　朱公子子青「耳录」云：「东莱一明经迟，司训沂水。性颠痴，凡同人咸集时，皆默不语；迟坐片时，不觉五官俱动，笑啼并作，旁若无人焉者。若闻人笑声，顿止。俭鄙自奉，积金百余两，自埋斋房，妻子亦不使知。一日，独坐，忽手足自动，少刻云：『作恶结怨，受冻忍饥，好容易积蓄者，今在斋房。倘有人知，竟如何？』如此再四。一门斗在旁，殊亦不觉。次日，迟出，门斗入，掘取而去。过二三日，心不自宁，发穴验视，则已空空。顿足拊膺，叹恨欲死。」教职中可云千态百状矣。</p>
<p><center><font color="teal" size="+1">18 ‧ 黑鬼</font></center></p>

<p>　　胶州李总镇，买二黑鬼，其黑如漆。足革粗厚，立刃为途，往来其上，毫无所损，总镇配以娼，生子而白，僚仆戏之，谓非其种。黑鬼亦疑，因杀其子，检骨尽黑，始悔焉。公每令两鬼对舞，神情亦可观也。</p>
<p><center><font color="teal" size="+1">19 ‧ 织成</font></center></p>

<p>　　洞庭湖中，往往有水神借舟，遇有空船，缆忽自解，飘然游行。但闻空中音乐并作，舟人蹲伏一隅，瞑目听之，莫敢仰视，任所往，游毕，仍泊旧处。</p>
<p>　　有柳生落第归，醉卧舟上，笙乐忽作，舟人摇生，不得醒，急匿艎下。俄有人捽生，生醉甚，随手堕地，眠如故，即以置之。少间，鼓吹鸣聒，生微醒，闻兰麝充盈，睨之，见满船皆佳丽，心知其异，目若瞑。少间，传呼织成，即有侍儿来，立近颊际，翠袜紫绡，履细瘦如指，心好之，隐以齿啮其袜。少间，女子移动，牵曳倾踣，座上问之，因白其故，座上者怒，命即行诛，遂有武士入，捉缚而起。见南面一人，冠服类王者，因行且语，曰：「闻洞庭君为柳氏，臣亦柳氏；昔洞庭落第，今臣亦落第；洞庭得遇龙女而仙，今臣醉戏一姬而死：何幸不幸之悬殊也！」王者闻之，唤回，问：「汝秀才下第者乎？」生诺。便授笔札，令赋「风鬟雾鬓」。生固襄阳名士，而构思颇迟，捉笔良久，上诮让曰：「名士何得尔？」生释笔自白：「昔三都赋十稔而成，以是知文贵工不贵速也。」王者笑听之。自辰至午，稿始脱，王者览之，大悦曰：「真名士也。」遂赐以酒，顷刻，异馔纷纶。</p>
<p>　　方问对间，一吏捧簿进，曰：「溺籍告成矣。」问：「人数几何？」曰：「一百二十八人。」问：「签差何人？」答云：「毛、南二尉。」生起拜辞，王者赠黄金十斤，又水晶界方一握，曰：「湖中小有劫数，持此可免。」忽见羽葆人马，纷立水面，王者下舟登舆，遂不复见，久之寂然。舟人始自艎下出，荡舟北渡，风逆不得前，忽见水中有铁猫浮出，舟人骇曰：「毛将军出现矣！」各舟商人俱伏。又无何，湖中一木直立，筑筑动摇，益惧曰：「南将军又出矣！」少时，波浪大作，上翳天日，四顾湖舟，一时尽覆。生举界方危坐舟中，万丈洪涛，至舟顿灭，以是得全。</p>
<p>　　生归，每向人语其异，言：「舟中侍儿，虽未悉其容貌，而裙下双钩，亦人世所无。」后以故至武昌，有崔媪卖女，千金不售，蓄一水晶界方，言：「有能配此者，嫁之。」生异之，怀界方而往，媪忻然承接，呼女出见，年十五六已来，媚曼风流，更无伦比，略一展拜，返身入帏。生一见，魂魄动摇，曰：「小生亦蓄一物，不知与老姥家藏颇相称否？」因各出相较，长短不爽毫厘，媪喜，便问寓所，请生即归命舆，界方留作信，生不肯留。媪笑曰：「官人亦太小心！老身岂以一界方抽身窜去耶？」生不得已，留之。出则赁舆急返，而媪室已空，大骇，遍问居人，迄无知者。日已向西，躁懊若丧，邑邑而返。中途，值一舆过，忽搴帘曰：「柳郎何迟也？」视之，则崔媪，喜问：「何之？」媪笑曰：「必将疑老身略骗者矣。别后，适有便舆，顿念官人亦侨寓，措办亦艰，故遂送女归舟耳。」生邀回车，媪必不可，生仓皇，不能确信，急奔入舟，女果及一婢在焉。见生入，谈笑承迎。见翠袜紫履，与舟中侍儿妆饰，更无少别。心异之，徘徊凝注。女笑曰：「眈耽注目，生平所未见耶？」生益俯窥之，则袜后齿痕宛然，惊曰：「卿织成耶？」女掩口微哂。生长揖曰：「卿果神人，早请直言，以祛烦惑。」女曰：「实告君，前舟中所遇，即洞庭君也。仰慕鸿才，便欲以妾相赠，因妾过为王妃所爱，故归谋之。妾之来，从妃命也。」生喜，沐手焚香，望湖朝拜，乃归。</p>
<p>　　后诣武昌，女求同去，将便归宁。既至洞庭，女拔钗掷水，忽见一小舟自湖中出，女跃登，如鸟飞集，转瞬已杳。生坐船头，于没处凝盼之，遥遥一楼船至，既近窗开，忽如一彩禽翔过，则织成至矣。一人自窗中遽掷金帛珍物甚多，皆妃赐也。由是，岁一两觐以为常。故生家富有珠宝，每出一物，世家所不识焉。</p>
<p><center><font color="teal" size="+1">20 ‧ 竹青</font></center></p>

<p>　　鱼容，湖南人，谈者忘其郡邑，家綦贫，下第归，资斧断绝，羞于行乞，饿甚，暂憩吴王庙中，因以愤懑之词，拜祷神座，出卧廊下。忽一人引去，见吴王，跪曰：「黑衣队尚缺一卒，可使补缺。」吴王可，即授黑衣，既着身，化为乌，振翼而出。见乌友群集，相将俱去，分集帆樯。舟上客旅，争以肉饵抛掷，群于空中接食之，因亦尤效。须臾果腹，翔栖树杪，意亦甚得。逾二三日，吴王怜其无偶，配以雌，呼之竹青，雅相爱乐。鱼每取食，辄驯无机，竹青恒劝谏之，卒不能听。一日，有兵过弹之，中胸，幸竹青衔去之，得不被擒。群乌怒，鼓翼扇波，波涌起，舟尽覆。竹青乃摄饵哺鱼，鱼伤甚，终日而毙。忽如梦醒，则身卧庙中。先是居人见鱼死，不知谁何？抚之未冰，故不时以人逻察之，至是，讯知其由，敛赀送归。后三年，复过故所，参谒吴王，设食，唤乌下集啖，乃祝曰：「竹青如在，当止。」食已，并飞去。</p>
<p>　　后领荐归，复谒吴王庙，荐以少牢，已，乃大设以飨乌友，又祝之。是夜宿于湖村，秉烛方坐，忽几前如飞鸟飘落，视之，则二十许丽人。冁然曰：「别来无恙乎？」鱼惊问之，曰：「君不识竹青耶？」鱼喜，诘所来。曰：「妾今为汉江神女，返故乡时常少。前乌使两道君情，故来一相聚也。」鱼益欣感，宛如夫妻之久别，不胜欢恋。生将偕与俱南，女欲与俱西，两谋不决。寝初醒，则女已起，开目，见高堂中巨烛荧煌，竟非舟中，惊起，问：「此何所？」女笑曰：「此汉阳也。妾家即君家，何必南。」天渐晓，婢媪纷集，酒炙已设，就广床上陈矮几，夫妇对酌。鱼问：「仆之所在？」答：「在舟上。」生虑舟人不能久待。女言：「不妨，妾当助君报之。」于是日夜谈燕，乐而忘归。</p>
<p>　　舟人梦醒，忽见汉阳，骇绝。仆访主人，杳无信兆，舟人欲他适，而缆结不解，遂共守之。积两月余，生忽忆归，谓女曰：「仆在此，亲戚断绝。且卿与仆，名为琴瑟，而不一认家门，奈何？」女曰：「无论妾不能往，纵能之，君家自有妇，将何以处妾乎？不如置妾于此，为君别院可耳。」生恨道远，不能时至，女出黑衣，曰：「君旧衣尚在，如念妾时，衣此可至，至时为君解之。」乃大设肴珍，为生祖饯，既醉而寝，醒则身在舟中，视之，洞庭旧泊处也。舟人及仆俱在，相视大骇，诘其所往。生故怅然自惊，枕边一襆，检视，则女赠新衣袜履，黑衣亦折置其中。又有绣橐维絷腰际，探之，则金赀充牣焉。于是南发达岸，厚酬舟人而去。</p>
<p>　　归家数月，苦忆汉水，因潜出黑衣着之，两胁生翼，翕然凌空，经两时许，已达汉水。回翔下视，见孤屿中有楼舍一簇，遂飞堕，有婢子已望见之，呼曰：「官人至矣！」无何，竹青出，命众手为缓结，觉羽毛划然尽脱。握手入舍，曰：「郎来恰好，妾旦夕临蓐矣。」生戏问曰：「胎生乎？卵生乎？」女曰：「妾今为神，则皮骨已更，应与曩异。」越数日，果产，胎衣厚裹如巨卵然，破之，男也。生喜，名之「汉产」。三日后，汉水神女皆登堂，以服饰珍物相贺。并皆佳妙，无三十以上人，俱入室，就榻，以拇指按儿鼻，名曰增寿。既去，生问：「皆谁何？」女曰：「此皆妾辈。其末后着藕白者，所谓汉皋解珮，即其人也。」居数月，女以舟送之，不用帆楫，飘然自行，抵陆，已有人絷马道左，遂归。由此往来不绝。</p>
<p>　　积数年，汉产益秀美，生珍爱之。妻和氏，苦不育，每思一见汉产，生以情告女，女乃治任，送儿从父归，约以三月。既归，和爱之过于己出，逾十余月，不忍令返。一日，暴病而殇，和氏悼痛欲死。生乃诣汉告女，入门，则汉产赤足卧床上，喜以问女。女曰：「君久负约，妾思儿，故招之也。」生因述和氏爱儿之故，女曰：「待妾再育，放汉产归。」又年余，女双生，男女各一：男名「汉生」，女名「玉珮」。生遂携汉产归。然岁恒三四往，不以为便，因移家汉阳。汉产十二岁入郡庠。女以人间无美质，招去，为之娶妇，始遣归。妇名「扈娘」，亦神女产也。后和氏卒，汉生及妹皆来擗踊，葬毕，汉产遂留，生携汉生玉珮去，自此不返。</p>
<p><center><font color="teal" size="+1">21 ‧ 段氏</font></center></p>

<p>　　段瑞环，大名富翁也。四十无子。妻连氏最妒，欲买妾而不敢。私一婢；连觉之，挞婢数百，鬻诸河间栾氏之家。段日益老，诸姪朝夕乞贷，一言不相应，怒征声色。段思不能给其求，而欲嗣一姪，则群姪阻挠之，连之悍亦无所施，始大悔。愤曰：「翁年六十余，安见不能生男！」遂买两妾，听夫临幸，不之问。居年余，二妾皆有身，举家皆喜。于是气息渐舒。凡诸姪有所强取，辄恶声梗拒之。无何，一妾生女，一妾生男而殇。夫妻失望。又将年余，段中风不起，诸姪益肆，牛马什物，竞自取去。连诟斥之，辄反唇相稽。无所为计，朝夕呜哭。段病益剧，寻死。诸姪集柩前，议析遗产。连虽痛切，然不能禁止之。但留沃墅一所，赡养老稚，姪辈不肯。连曰：「汝等寸土不留，将令老妪及呱呱者饿死耶！」日不决，惟忿哭自挝。</p>
<p>　　忽有客入吊，直趋灵所，俯仰尽哀。哀已，便就苫次。众诘为谁。客曰：「亡者吾父也。」众益骇。客从容自陈。先是，婢嫁栾氏，逾五六月，生子怀，栾抚之等诸男。十八岁入泮。后栾卒，诸兄析产，置不与诸栾齿。怀问母，始知其故。曰：「既属两姓，各有宗祏，何必在此承人百亩田哉！」乃命骑诣段，而段已死。言之凿凿，确可信据。连方忿痛，闻之大喜，直出曰：「我今亦复有儿！诸所假去牛马什物，可好自送还；不然，有讼兴也！」诸姪相顾失色，渐引去。怀乃携妻来，共居父忧。</p>
<p>　　诸段不平，共谋逐怀。怀知之，曰：「栾不以为栾，段复不以为段，我安适归乎！」忿欲质官，诸戚党为之排解，群谋亦寝。而连以牛马故，不肯已。怀劝置之。连曰：「我非为牛马也，杂气集满胸，汝父以愤死，我所以吞声忍泣者，为无儿耳。今有儿，何畏哉！前事汝不知状，待予自质审。」怀固止之，不听，具词赴宰控。宰拘诸段，审状，连气直词恻，吐陈泉涌。宰为动容，并惩诸段，追物给主。既归，其兄弟之子有不与党谋者，招之来，以所追物，尽散给之。</p>
<p>　　连七十余岁，将死，呼女及孙媳曰：「汝等志之：如三十不育，便当典质钗珥，为婿纳妾。无子之情状实难堪也！」</p>
<p>　　异史氏曰：「连氏虽妒，而能疾转，宜天以有后伸其气也。观其慷慨激发，吁！亦杰矣哉！」</p>
<p>　　济南蒋稼，其妻毛氏，不育而妒。嫂每劝谏，不听，曰：「宁绝嗣，不令送眼流眉者忿气人也！」年近四旬，颇以嗣续为念。欲继兄子，兄嫂俱诺，而故悠忽之。儿每至叔所，夫妻饵以甘脃，问曰：「肯来吾家乎？」儿亦应之。兄私嘱儿曰：「倘彼再问，答以不肯。如问何故不肯，答云：『待汝死后，何愁田产不为吾有。』」一日，稼出远贾，儿复来。毛又问，儿即以父言对。毛大怒曰：「妻孥在家，固日日算吾田产耶！其计左矣！」逐儿出，立招媒媪，为夫买妾。及夫归，时有卖婢者，其价昂，倾赀不能取盈，势将难成。其兄恐迟而变悔，遂暗以金付媪，伪称为媪转贷而玉成之。毛大喜，遂买婢归。毛以情告夫，夫怒，与兄绝。年余，妾生子。夫妻大喜。毛曰：「媪不知假贷何人，年余竟不置问，此德不可忘。今子已生，尚不偿母价也！」稼乃囊金诣媪。媪笑曰：「当大谢大官人。老身一贫如洗，谁敢贷一金者。」具以实告。稼感悟，归告其妻，相为感泣。遂治具邀兄嫂至，夫妇皆膝行，出金偿兄，兄不受，尽欢而散。后稼生三子。</p>
<p><center><font color="teal" size="+1">22 ‧ 狐女</font></center></p>

<p>　　伊衮，九江人。夜有女来，相与寝处。心知为狐，而爱其美，秘不告人，父母亦不知也。久而形体支离。父母穷诘，始实告之。父母大忧，使人更代伴寝，兼施敕勒，卒不能禁。翁自与同衾，则狐不至；易人，则又至。伊问狐。狐曰：「世俗符咒，何能制我。然俱有伦理，岂有对翁行淫者！」翁闻之，益伴子不去，狐遂绝。</p>
<p>　　后值叛寇横恣，村人尽窜，一家相失。伊奔入昆仑山，四顾荒凉。日既暮，心恐甚。忽见一女子来，近视之，则狐女也。离乱之中，相见欣慰。女曰：「日已西下，君姑止此。我相佳地，暂创一室，以避虎狼。」乃北行数武，遂蹲莽中，不知何作。少刻返，拉伊南去，约十余步，又曳之回。忽见大木千章，绕一高亭，铜墙铁柱，顶类金箔；近视，则墙可及肩，四围并无门户，而墙上密排坎窞，女以足踏之而过，伊亦从之。既入，疑金屋非人工可造，问所自来。女笑曰：「君子居之，明日即以相赠。金铁各千万，计半生吃着不尽矣。」既而告别。伊苦留之，乃止。曰：「被人厌弃，已拼永绝；今又不能自坚矣。」及醒，狐女不知何时已去。天明，逾垣而出。回视卧处，并无亭屋，惟四针插指环内，覆脂合其上；大树，则丛荆老棘也。</p>
<p><center><font color="teal" size="+1">23 ‧ 张氏妇</font></center></p>

<p>　　凡大兵所至，其害甚于盗贼：盖盗贼人犹得而仇之，兵则人所不敢仇也。其少异于盗者，特不敢轻于杀人耳。</p>
<p>　　甲寅岁，三藩作反，南征之士，养马兖郡，鸡犬庐舍一空，妇女皆被淫污。时遭霪雨，田中潴水为湖，民无所匿，遂乘垣入高粱丛中。兵知之，裸体乘马，入水搜淫，鲜有遗脱。惟张氏妇不伏，公然在家。有厨舍一所，夜与夫掘坎深数尺，积茅焉；覆以薄，加席其上，若可寝处。自炊灶下。有兵至，则出门应给之。二蒙古兵强与淫。妇曰：「此等事，岂可对人行者？」其一微笑，啁嗻而出。妇与入室，指席使先登。薄折，兵陷。妇又另取席及薄覆其上，故立坎边，以诱来者。少间，其一复入。闻坎中号，不知何处，妇以手笑招之曰：「在此处。」兵踏席，又陷。妇乃益投以薪，掷火其中。火大炽，屋焚。妇乃呼救。火既熄，燔尸焦臭。人问之。妇曰：「两猪恐害于兵，故纳坎中耳。」由此离村数里，于大道旁并无树木处，携女红往坐烈日中。村去郡远，兵来率乘马，顷刻数至。笑语啁嗻，虽多不解，大约调弄之语。然去道不远，无一物可以蔽身，辄去，数日无患。</p>
<p>　　一日，一兵至，甚无耻，就烈日中欲淫妇。妇含笑不甚拒。隐以针刺其马，马辄喷嘶，兵遂絷马股际，然后拥妇。妇出巨锥猛刺马项，马负痛奔骇。缰系股不得脱，曳驰数十里，同伍始代捉之。首躯不知处，缰上一股，俨然在焉。</p>
<p>　　异史氏曰：「巧计六出，不失身于悍兵。贤哉妇乎，慧而能贞！」</p>
<p><center><font color="teal" size="+1">24 ‧ 于子游</font></center></p>

<p>　　海滨人说：「一日，海中忽有高山出，居人大骇。一秀才寄宿渔舟，沾酒独酌。夜阑，一少年人，儒服儒冠，自称：『于子游。』言词风雅。秀才悦，便与欢饮。饮至中夜，离席言别。秀才曰：『君家何处？玄夜茫茫，亦太自苦。』答云：『仆非土著，以序近清明，将随大王上墓。眷口先行，大王姑留憩息，明日辰刻发矣。宜归，早治任也。』秀才亦不知大王何人。送至鹢首，跃身入水，拨刺而去，乃知为鱼妖也。次日，见山峰浮动，顷刻已没。始知山为大鱼，即所云大王也。」</p>
<p>　　俗传清明前，海中大鱼携儿女往拜其墓，信有之乎？</p>
<p>　　康熙初年，莱郡潮出大鱼，鸣号数日，其声如牛。既死，荷担割肉者，一道相属。鱼大盈亩，翅尾皆具；独无目珠。眶深如井，水满之。割肉者误堕其中，辄溺死。或云：「海中贬大鱼，则去其目，以目即夜光珠」云。</p>
<p><center><font color="teal" size="+1">25 ‧ 男妾</font></center></p>

<p>　　一官绅在扬州买妾，连相数家，悉不当意。惟一媪寄居卖女，女十四五，丰姿姣好，又善诸艺。大悦，以重价购之。至夜，入衾，肤腻如脂。喜扪私处，则男子也。骇极，方致穷诘。盖买好童，加意修饰，设局以骗人耳。黎明，遣家人寻媪，则已遁去无踪。中心懊丧，进退莫决。适浙中同年某来访，因为告诉。某便索观，一见大悦，以原价赎之而去。</p>
<p>　　异史氏白：「苟遇知音，即予以南威不易。何事无知婆子，多作一伪境哉！」</p>
<p><center><font color="teal" size="+1">26 ‧ 汪可受</font></center></p>

<p>　　湖广黄梅县汪可受，能记三生：一世为秀才，读书僧寺。僧有牝马产骡驹，爱而夺之。后死，冥王稽籍，怒其贪暴，罚使为骡偿寺僧。既生，僧爱护之，欲死无间。稍长，辄思投身涧谷，又恐负豢养之恩，冥罚益甚，遂安之。数年，孽满自毙，生一农人家。堕蓐能言，父母以为怪，杀之，乃生汪秀才家。秀才近五旬，得男甚喜。汪生而了了；但忆前生以早言死，遂不敢言。至三四岁，人皆以为哑。一日，父方为文，适有友人过访，投笔出应客。汪入见父作，不觉技痒，代成之。父返见之，问：「何人来？」家人曰：「无之。」父大疑。次日，故书一题置几上，旋出；少间即返，翳行悄步而入。则见儿伏案间，稿已数行，忽睹父至，不觉出声，跪求免死。父喜，握手曰：「吾家止汝一人，既能文，家门之幸也，何自匿为？」由是益教之读。少年成进士，官至大同巡抚。</p>
<p><center><font color="teal" size="+1">27 ‧ 牛犊</font></center></p>

<p>　　楚中一农人赴市归，暂休于途。有术人后至，止与倾谈。忽瞻农人曰：「子气色不祥，三日内当退财，受官刑。」农人曰：「某官税已完，生平不解争鬬，刑何从至？」术人曰：「仆亦不知。但气色如此，不可不慎之也！」农人颇不深信，拱别而归。次日，牧犊于野，有驿马过，犊望见，误以为虎，直前触之，马毙。役报农人至官，官薄惩之，使偿其马。盖水牛见虎必鬬，故贩牛者露宿，辄以牛自卫；遥见马过，急驱避之，恐其误触也。</p>
<p><center><font color="teal" size="+1">28 ‧ 王大</font></center></p>

<p>　　李信，博徒也。昼卧，忽见昔年博友王大、冯九来，邀与敖戏，李亦忘其为鬼，欣然从之。既出，王大往邀村中周子明，冯乃导李先行，入村东庙中。少顷，周果同王至。冯出叶子，约与撩零。李曰：「仓卒无博赀，辜负盛邀，奈何？」周亦云然。王云：「燕子谷黄八官人放利债，同往贷之，宜必诺允。」于是四人并去。</p>
<p>　　飘忽间，至一大村。村中甲第连垣，王指一门，曰：「此黄公子家。」内一老仆出，王告以意。仆即入白。旋出，奉公子命，请王、李相会。入见公子，年十八九，笑语蔼然。便以大钱一提付李，曰：「知君悫直，无妨假贷。周子明我不能信之也。」王委曲代为请。公子要李署保，李不肯。王从旁怂恿之，李乃诺。亦授一千而出。便以付周，且述公子之意，以激其必偿。</p>
<p>　　出谷，见一妇人来，则村中赵氏妻，素喜争善骂。冯曰：「此处无人，悍妇宜小祟之。」遂与王捉返入谷。妇大号。冯掬土塞其口。周赞曰：「此等妇，只宜椓杙阴中！」冯乃捋襟，以长石强纳之，妇若死。众乃散去，复入庙，相与博赌。自午至夜分，李大胜，冯、周赀皆空。李因以厚赀增息悉付王，使代偿黄公子；王又分给周、冯，局复合。居无何，闻人声纷拿，一人奔入，曰：「城隍老爷亲捉博者，今至矣！」众失色。李舍钱逾垣而逃。众顾赀，皆被缚。</p>
<p>　　既出，果见一神人坐马上，马后絷博徒二十余人。天未明，已至邑城，门启而入。至衙署，城隍南面坐，唤人犯上，执籍呼名。呼已，并令以利斧斫去将指，乃以墨朱各涂两目，游市三周讫。押者索贿而后去其墨朱，众皆赂之。独周不肯，辞以囊空；押者约送至家而后酬之，亦不许。押者指之曰：「汝真铁豆，炒之不能爆也！」遂拱手去。周出城，以唾湿袖，且行且拭。及河自照，墨朱未去，掬水盥之，坚不可下，悔恨而归。</p>
<p>　　先是，赵氏妇以故至母家，日暮不归。夫往迎之。至谷口，见妇卧道周。睹状，知其遇鬼，去其泥塞，负之而归。渐醒能言，始知阴中有物，宛转抽拔而出。乃述其遭。赵怒，遽赴邑宰，讼李及周。牒下，李初醒；周尚沉睡，状类死。宰以其诬控，笞赵械妇，夫妻皆无理以自申。</p>
<p>　　越日，周醒，目眶忽变一赤一黑，大呼指痛。视之，筋骨已断，惟皮连之，数日寻堕。目上墨朱，深入肌理。见者无不掩笑。一日，见王大来索负。周厉声但言无钱，王忿而去。家人问之，始知其故。共以神鬼无情，劝​​偿之。周龈龈不可，且曰：「今日官宰皆左袒赖债者，阴阳应无二理，况赌债耶！」次日，有二鬼来，谓黄公子具呈在邑，拘赴质审；李信亦见隶来，取作间证：二人一时并死。至村外相见，王、冯俱在。李谓周曰：「君尚带赤墨眼，敢见官耶？」周仍以前言告。李知其吝，乃曰：「汝既昧心，我请见黄八官人，为汝还之。」遂共诣公子所。李入而告以故，公子不可，曰：「负欠者谁，而取偿于子？」出以告周，因谋出赀，假周进之。周益忿，语侵公子。鬼乃拘与俱行。无何，至邑，入见城隍。城隍呵曰：「无赖贼！涂眼犹在，又赖债耶！」周曰：「黄公子出利债，诱某博赌，遂被惩创。」城隍唤黄家仆上，怒曰：「汝主人开场诱赌，尚讨债耶？」仆曰：「取赀时，公子不知其赌。公子家燕子谷，捉获博徒在观音庙，相去十余里。公子从无设局场之事。」城隍顾周曰：「取赀悍不还，反被捏造！人之无良，至汝而极！」欲笞之。周又诉其息重。城隍曰：「偿几分矣？」答云：「实尚未有所偿。」城隍怒曰：「本赀尚欠，而论息耶？」笞三十，立押偿主。二鬼押至家，索贿，不令即活，缚诸厕内，令示梦家人。家人焚楮锭二十提，火既灭，化为金二两、钱二千。周乃以金酬债，以钱赂押者，遂释令归。既苏，臀创坟起，脓血崩溃，数月始痊。</p>
<p>　　后赵氏妇不敢复骂；而周以四指带赤墨眼，赌如故。此以知博徒之非人矣！</p>
<p>　　异史氏曰：「世事之不平，皆由为官者矫枉之过正也。昔日富豪以倍称之息折夺良家子女，人无敢言者；不然，函刺一投，则官以三尺法左袒之。故昔之民社官，皆为势家役耳。迨后贤者鉴其弊，又悉举而大反之。有举人重赀作巨商者，衣锦厌粱肉，家中起楼阁、买良沃。而竟忘所自来。一取偿，则怒目相向。质诸官，官则曰：『我不为人役也。』是何异懒残和尚，无工夫为俗人拭涕哉！余尝谓昔之官谄，今之官谬；谄者固可诛，谬者亦可恨也。放赀而薄其息，何尝专有益于富人乎？」</p>
<p>　　张石年宰淄川，最恶博。其涂面游城，亦如冥法，刑不至堕指，而赌以绝。盖其为官，甚得钩距法。方簿书旁午时，每一人上堂，公偏暇，里居、年齿、家口、生业，无不絮絮问。问已，始劝勉令去，有一人完税一缴单，自分无事，呈单欲下。公止之。细问一过，曰：「汝何博也？」其人力辨生平不解博。公笑曰：「腰中尚有博具。」搜之，果然。人以为神，而并不知其何术。</p>
<p><center><font color="teal" size="+1">29 ‧ 乐仲</font></center></p>

<p>　　乐仲，西安人，父早丧，遗腹生仲。母好佛，不茹荤酒。仲既长，嗜饮善啖，窃腹非母，每以肥甘劝进，母辄出之。后母病，弥留，苦思肉，仲急无所得肉，刲左股献之。病稍瘥，悔破戒，不食而死。仲哀愤益切，以利刃益刲右股见骨，家人共救之，裹布敷药，寻愈。心念母苦节，又恸母愚，遂焚所供佛像，立主祀母，醉后辄对哀哭。</p>
<p>　　年二十始娶，身犹童子，娶三日，谓人曰：「男女居室，天下之至秽，我实不为乐。」遂去妻。妻父顾文渊，浼戚求返，请之三四，仲必不可，迟之半年，顾遂醮女。仲鳏居十年，行益不羁，奴隶优伶皆与饮，里党乞求，不靳与。有言嫁女无釜者，便即灶头举赠之，自乃从邻借釜炊。诸无行者知其性，咸朝夕骗赚之。或以博赌无资，故对之欷歔，言追呼急，将以鬻子。仲自措税金如干数，倾囊遗之，未几催租吏登门，始典质营办，以是故家益落。</p>
<p>　　先是仲殷饶，同堂子弟，争奉事之，家中所有，任其取携，莫之较。及仲蹇落，存问绝少，幸仲达不为意。值母忌辰，仲适病，不能上墓，将遣子弟代祀，仆造诸门，皆辞以故。仲乃酹诸室中，对主号痛。无嗣之戚，颇似萦怀，因而病益剧。瞀乱中，觉有人摩抚之，目微启，则母也。惊问：「何来？」曰：「缘家中无人上墓，故来就飨，即视汝病。」问：「向居何所？」母曰：「南海。」摩抚既已，四体生凉，开目四顾，渺无一人，而病良瘥。既起，思朝南海，苦无侣，会邻村有结香社者，卖田十亩，挟资投之。而社中人以其不洁清，共摈绝之，苦求，乃许之。及诣途，牛酒薤蒜熏腾满屋，众益恶之，乘其醉睡，不告而去。仲于是独行，至闽界，遇友人邀饮，有名妓琼华在座，适言南海之游，琼华愿相附以行。仲喜，即待趣装，遂与俱发，寝食共之，而实一无所私。</p>
<p>　　既至南海，社中人清醮方毕，见其载妓而至，益非笑之，鄙不与同事。仲与琼华窥其意，俟其既拜而后拜之。众拜已，恨无所现示，中有泣者。及二人拜，方投地，忽见遍海皆莲花，花上璎珞垂珠；琼华见为菩萨，仲视之，朵上皆其母。急奔呼母，跃入从之，众见万朵莲花，悉变霞彩，障海如锦。少间，云静波澄，一切都杳，而仲犹身在岸，亦不自解其何以得出，衣履并无沾濡，望海大哭，声震岛屿。琼华挽劝之，惨然下刹，命舟北渡。途中有豪家招琼华去。</p>
<p>　　仲独憩逆旅，有童子方八九岁，丐食肆中，貌不类乞儿，细诘之，则被逐于继母，心怜之。儿依依左右，苦求拔拯，仲遂携与俱归。问其姓氏，自言：「阿辛，姓雍，母顾氏。尝闻母言，适雍六月，遂生余，余本乐姓。」仲大惊，自疑生平一度，不应有子，因问乐居何乡，答云：「不知。但母殁时，付一函书，嘱勿遗脱。」仲急索书，视之，则当年与顾家离婚书也。惊曰：「真吾儿也。」审其年月良确，颜慰心怀，然家计日疏。居二年，割亩渐尽，竟不能畜童仆。一日父子方自炊，忽有丽人入，视之，则琼华也。惊问所自，笑曰：「业作假夫妻，何又问也？向不即从者，徒以有老妪在，今媪已死。顾念不从人则无以自庇，从人则无以自洁，计两全则无如从君者，是以不惮千里。」遂解妆代儿炊。仲良喜。</p>
<p>　　至夜，父子同寝如故，另洁一舍舍琼华。儿母之，琼华亦善抚儿，戚党闻之，皆餪仲，两人皆乐受之。客至治具，琼华悉为营备，仲亦不问所自来。琼华渐出金珠赎故产，因而婢仆马牛日益繁盛。仲每谓琼华曰：「仆醉时卿当避匿，勿使我见。」琼华笑诺之。一日大醉，急唤琼华，琼华艳妆出，仲视之，良久，忽大喜，蹈舞若狂，曰：「吾悟矣！」酒顿醒，觉世界光明，所居庐舍，尽为玉宇琼楼，移时始已。由此不复饮市上，惟对琼华饮。琼华茹素，以茶茗侍。一日微醺，命琼华为之按股，见股上刲痕，化为两朵赤菡，隐起肉际，奇之，仲笑曰：「卿视此花放后，二十年假夫妻分手矣。 」琼华亦信之。既为阿辛完婚，琼华渐以家事付新妇，与仲别院居。子及妇日三朝，非疑难事不以闻。役二婢：一温酒，一瀹茗而已。</p>
<p>　　一日琼华至儿所，儿媳多所咨白，良久而返，辛亦从往见父。入门，见仲白足坐榻上，闻声，开眸微笑曰：「母子来大好！」即复瞑，琼华大惊曰：「君欲何为？」视其股上，莲花大放。试之，气已绝，急以两手捻合其花，且祝曰：「妾千里从君，大非容易。为君教子训妇，亦有微恩。即差二三年，何不少待也？」一炊黍时，忽开眸笑曰：「卿自有卿事，何必又牵一人作伴也？无已，姑为卿留。」琼华释手，则花已复合，于是居处言笑如初。</p>
<p>　　积三年余，琼华年近四旬，犹窈窕如二十许人。忽谓仲曰：「凡人死后，被人捉头舁足，殊不雅洁。」遂命工治双槥。辛骇问之，答云：「非汝所知。」工既竣，沐浴妆竟，谓子及妇曰：「我将死矣。」辛泣曰：「数年赖母经纪，始不冻馁。母尚未得一享安逸，何遂舍儿而去？」曰：「父种福而子享，奴婢牛马骗债者填偿汝父，我无功焉。我本散花天女，偶涉凡念，遂谪人间三十余年，今限已满。」遂登木自入，再呼之，双目已合。辛哭告父，父不知何时已僵，衣冠俨然。号恸欲绝。入棺，并停堂中，数日未殓，冀其复返。光明生于股际，照彻四壁，琼华棺内则香雾喷溢，近舍皆闻。棺既阖，香光遂渐灭。</p>
<p>　　既殡，乐氏诸子弟觊觎其有，共谋逐辛，讼诸官，官莫能辨，拟以田产半给诸乐，辛不服，以词质郡，久不决。初，顾嫁女于雍，经年余，雍流寓于闽，音耗遂绝。顾老无子，苦忆女，遂诣婿所，则女死而甥已逐，忿质公庭。雍惧，重赂之，顾不受，必欲得甥。雍穷觅郡邑，半年不得，夫妇皆被刑辱。顾偶于途中，见彩舆过，邪避道左，舆中一美人呼曰：「彼非顾翁耶？」顾诺，女子曰：「汝甥即吾子，现在乐家，勿讼也。甥方有难，宜急往。」顾欲详诘，舆已去远，顾乃受赂如西安。至，则讼方沸腾，顾即自投至官言，女大归日，再醮日，及生子年月，历历甚悉。诸乐皆被杖逐，案遂结。既归，言其见美人之日，即琼华殁日，此时讼犹未兴也。辛为顾移家来，授庐赠婢，六十余，生一子，辛亦顾恤之。</p>
<p>　　异史氏曰：断荤戒酒，佛之似也。烂熳天真，佛之真也。乐仲对丽人，直视之为香洁道伴，不作温柔乡观也。寝处三十年，若有情，若无情，此为菩萨真面目，世中人乌得而测之哉？</p>
<p><center><font color="teal" size="+1">30 ‧ 香玉</font></center></p>

<p>　　劳山下清宫，耐冬高二丈，大数十围，牡丹高丈余，花时璀璨如锦，胶州黄生筑舍其中而读焉。一日遥自窗中见女郎，素衣掩映花间，心疑观中乌得有此？趋出，已遁去，由此屡见，遂隐身丛树中，以俟其至。无何，女郎又偕一红裳者来，遥望之，艳丽双绝，行渐近，红裳者却退，曰：「此处有人。」生乃暴起，二女惊奔，袖裙飘拂，香风流溢，追过短墙，寂然已杳。爱慕殷切，因题树上云：「无限相思苦，含情对短窗。恐归沙吒利，何处觅无双？」</p>
<p>　　归斋冥想，女郎忽入，惊喜承迎。女笑曰：「君汹汹似强寇，使人恐怖，不知君竟骚士，无妨相亲。」生略叩生平，曰：「妾小字香玉，隶籍平康巷，被道士闭置山中，实非所愿。」生问：「道士何名？当为卿一涤此垢。」女曰：「不必，彼亦未敢相逼。借此与风流士长作幽会，亦佳。」问： 「红衣者谁？」曰：「此名绛雪，亦妾义姊。」遂相狎。既醒，曙色已红，女急起，曰：「贪欢忘晓矣。」着衣易履，且曰：「妾酬君作口舌，勿笑也。良夜更易尽，朝暾已上窗。愿如梁上燕，栖处自成双。」</p>
<p>　　生握腕曰：「卿秀外慧中，使人爱而忘死。顾一日之去，如千里之别，卿乘间常来，勿待夜也。」女诺之。由此夙夜必偕。每使邀绛雪来，辄不至，生以为恨。女曰：「绛姊性殊落落，不似妾情痴也。当从容劝驾，不必过急。」一夕，女惨然入，曰：「君陇不能守，尚望蜀耶？今长别矣。」问：「何之？」以袖拭泪，曰：「此有定数，难为君言。昔日佳什，今成谶语矣。『佳人已属沙吒利，义士今无古押衙』，可为妾咏。」诘之，不言，但有呜咽，竟夜不眠，早旦而去，生怪之。次日，有即墨蓝氏，入宫游瞩，见白牡丹，悦之，掘移径去，生始悟香玉乃花妖也，怅惋不已。过数日，闻蓝氏移花至家，日就萎悴，恨极，作哭花诗五十首，日日临穴，涕洟其处。</p>
<p>　　一日凭吊而返，遥见红衣人，挥涕穴侧，从容而近就之，女亦不避，生因把袂，相向汍澜。已而挽请入室，女亦从之。叹曰：「童稚之姊妹，一朝断绝。闻君哀伤，弥增妾恸，泪堕九泉，或当感诚再作。然死者神气已散，仓猝何能与吾两人共谈笑也。 」生曰：「小生薄命，妨害情人，当亦无福可消双美。曩频烦香玉，道达微忱，胡再不临？」女曰：「妾以年少书生，什九薄幸，不知君固至情人也。然妾与君交，以情不以淫，若昼夜狎昵，则妾所不能矣。」言已，告别，生曰：「香玉长离，使人寝食俱废。赖卿少留，慰此怀思，何决绝如是？」女乃止，过宿而去，数日不复至。</p>
<p>　　冷雨幽窗，苦怀香玉，辗转床头，泪凝枕簟。揽衣更起，挑灯命笔，踵前韵曰：「山院黄昏雨，垂帘坐小窗。相思人不见，中夜泪双双。」诗成自吟。忽窗外有人曰：「作者不可无和。」听之，绛雪也。启门内之，女视诗，即续其后曰：「连袂人何处？孤灯照晚窗。空山人一个，对影自成双。」生读之泪下，因怨相见之疏，女曰：「妾不能如香玉之热，但可少慰君寂寞耳。」生欲与狎，曰：「相见之欢，何必在此。」于是至无聊时，女辄一至，至则宴饮酬唱，有时不寝遂去，生亦听之。谓之曰：「香玉吾爱妻，绛雪吾良友也。每欲相问，卿是院中第几株？早以见示，仆将把植家中，免似香玉被恶人夺去，贻恨百年。」女曰：「故土难移，告君亦无益也。妻尚不能终从，况友乎？」生不听，捉臂而出，每至壮丹下，辄问：「此为卿否？」女不言，掩口笑之。适生以残腊归过岁，二月间，忽梦绛雪至，愀然曰：「妾有大难！君急往，尚得相见，迟无及矣。」醒而异之，急命仆马，星驰至山。则道士将建屋，有一耐冬，碍其营造，工师方纵斤矣，生知所梦即此，急止之。入夜，绛雪来谢，生笑曰：「向不实告，宜遭此厄。今而后知卿矣，卿如不至，当以艾炷相炙。」女曰：「妾固知君如此，曩故不敢相告。」坐移时，生曰：「今对良友，益思艳妻。久不哭香玉，卿能从我哭乎？」二人乃往，临穴洒涕，至一更向尽，绛雪抆泪劝止，乃还。</p>
<p>　　又数夕，生方独居凄恻，绛雪笑入曰：「喜信报君知，花神感君至情，俾香玉复降宫中。」生喜问：「何时？」答曰：「不知，要不远耳。」天明下榻，生曰：「仆为卿来，勿长使人孤寂。」女笑诺。两夜不至，生往抱树，摇动抚摩，频唤绛雪，久之无声，乃返。对烛团艾，将以灼树，女遽入，夺艾弃之，曰：「君恶作剧，使人创痏，当与君绝矣。」生笑拥之。坐方定，香玉盈盈而入，生望见，泣下流离，急起把握，香玉以一手捉绛雪，相对悲哽。已而坐道离苦，生把之觉虚，如手自握，惊其不类曩昔。香玉泫然曰：「昔妾花之神，故凝；今妾花之鬼，故散也。今虽相聚，君勿以为真，但作梦寐观可耳。」绛雪曰：「妹来大好，妾被汝家男子纠缠死矣。」遂辞而去。</p>
<p>　　香玉款爱如生平，但偎傍之间，仿佛以身就影。生邑邑不欢，香玉亦俯仰自恨，曰：「君以白蔹屑，少杂硫黄，日酹妾一杯水，明年此日报君恩。」亦别而去。明日往观故处，则牡丹萌生矣。生从其言，日加培溉，又作雕阑以护之。香玉来，感激甚至。生谋移植其家，女不可，曰：「妾弱质，不堪复戕。且物生各有定处，妾来原不拟生君家，违之反促年寿。但相怜爱，好合自有日耳。」生恨绛雪不至，香玉曰：「必欲强之使来，妾能致之。」乃与生挑灯出，至树下，取草一茎，布裳作度，以度树本，自下而上，至四尺六寸，按其处，使生以两爪齐搔之。俄绛雪从背后出，笑骂曰：「婢子来，益助桀为虐耶！」牵挽并入。香玉曰：「姊勿怪，暂烦陪侍郎君，一年后，不相扰矣。」自此遂以为常。</p>
<p>　　生视花芽，日益肥盛，春尽，盈二尺许。归后，亦以金遗道士，嘱令朝夕培养之。次年四月至宫，则花一朵，含苞未放，方流连间，花摇摇欲拆。少时已开，花大如盘，俨然有小美人坐蕊中。裁三四指，转瞬间，飘然已下，则香玉也。笑曰：「妾忍风雨以待君，君来何迟也！」遂入室。绛雪亦至，笑曰：「日日代人作妇，今幸退而为友。」遂相谈燕赓和。至中夜，绛雪乃去，两人同寝，款洽一如当年。</p>
<p>　　后生妻卒，遂入山，不复归。是时，牡丹已大如臂，生每指之曰：「我他日寄魂于此，当生卿之左。」二女笑曰：「君勿忘之。」后十余年，忽病，其子至，对之而哀。生笑曰：「此我生期，非死期也，何哀为？」谓道士曰：「他日牡丹下有赤芽怒生，一放五叶者，即我也。」遂不复言。子舆抬而归，至家，寻卒。</p>
<p>　　次年，果有肥芽突出，叶如其数，道士以为异，益灌溉之。三年，高数尺，大拱把，但不花。老道士死，其弟子不知爱惜，因其不花，斫去之。白牡丹亦憔悴寻死，无何，耐冬亦死。</p>
<p>　　异史氏曰：情之结者，鬼神可通。花以鬼从，而人以魂寄，非其结于情者深耶？一去而两殉之，即非坚贞，亦为情死矣。人不能贞，犹是情之不笃耳。仲尼读唐棣而曰未思，信矣哉！</p>
<p><center><font color="teal" size="+1">31 ‧ 三仙</font></center></p>

<p>　　士人某赴试金陵，经由宿迁，会三秀才，谈论超旷，悦之，沽酒相欢。款洽间，各表姓字：一介秋衡，一常丰林，一麻西池。纵饮甚乐，不觉日暮。介曰：「未修地主之仪，忽叨盛馔，于理不当。茅茨不远，可便下榻。」常、麻并起捉裾，唤仆相将俱去。</p>
<p>　　至邑北山，忽睹庭院，门绕清流，既入，舍宇清洁。呼童张灯，又命安置从人。麻曰：「昔日以文会友，今闱场伊迩，不可虚此良夜。请拟四题，命阄各拈其一，文成方饮。」众从之，各拟一题，写置几上，拾得者，就案构思。二更未尽，皆已脱稿，迭相传视。秀才读三作，深为倾倒，草录而怀藏之。主人进良酝，巨杯促釂，不觉醺醉。客兴辞，主人乃导客，就别院寝，醉中不暇解履，着衣遂寝。</p>
<p>　　及醒，红日已高，四顾并无院宇，惟主仆卧山谷中，大骇，呼仆亦起。见傍有一洞，水涓涓流溢，自讶迷惘，视怀中，则三作俱存。下山，问土人，始知为「三仙洞」。盖洞中有蟹、蛇、虾蟆三物，最灵，时出游，人往往见之云。士人入闱，三题即仙作，以是擢解。</p>
<p><center><font color="teal" size="+1">32 ‧ 鬼隶</font></center></p>

<p>　　历城县二隶，奉邑令韩承宣命，营干他郡，岁暮方归。途遇二人，装饰亦类公役，同行话言。二人自称郡役。隶曰：「济城快皂，相识十有八九，二君殊昧生平。」二人云：「实相告：我城隍鬼隶也。今将以公文投东岳。」隶问「公文何事？」答云：「济南大劫，所报者，杀人之名数也。」惊问其数。曰：「亦不甚悉，约近百万。」隶问其期，答以「正朔」。二隶惊顾，计到郡正值岁除，恐罹于难；迟留恐贻遣责。鬼曰：「违悞限期罪小，入遭劫数祸大。宜他避，姑勿归。」隶从之。未几，北兵大至，屠济南，扛尸百万。二人亡匿得免。</p>
<p><center><font color="teal" size="+1">33 ‧ 王十</font></center></p>

<p>　　高苑民王十，负盐于博兴。夜为二人所获。意为土商之逻卒也，舍盐欲遁；足苦不前，遂被缚。哀之。二人曰：「我非盐肆中人，乃鬼卒也。」十惧，乞一至家，别妻子。不许，曰：「此去亦未便即死，不过暂役耳。」十问：「何事？」曰：「冥中新阎王到任，见奈河淤平，十八狱坑厕俱满，故捉三种人淘河：小偷、私铸、私盐；又一等人使涤厕：乐户也。」</p>
<p>　　十从去，入城郭，至一官署，见阎罗在上，方稽名籍。鬼禀曰：「捉一私贩王十至。」阎罗视之，怒曰：「私盐者，上漏国税，下蠹民生者也。若世之暴官奸商所指为私盐者，皆天下之良民。贫人揭锱铢之本，求升斗之息，何为私哉！」罚二鬼市盐四斗，并十所负，代运至家。留十，授以蒺藜骨朵，令随诸鬼督河工。鬼引十去，至奈河边，见河内人夫，襁续如蚁。又视河水浑赤，臭不可闻。淘河者皆赤体持畚锸，出没其中。朽骨腐尸，盈筐负舁而出；深处则灭顶求之。惰者辄以骨朵攻背股。同监者以香绵丸如巨菽，使含口中，乃近岸。见高苑肆商，亦在其中，十独苛遇之：入河楚背，上岸敲股。商惧，常没身水中，十乃已。经三昼夜，河夫半死，河工亦竣。前二鬼仍送至家，豁然而苏。</p>
<p>　　先是，十负盐未归，天明，妻启户，则盐两囊置庭中，而十久不至。使人遍觅之，则死途中。舁之而归，奄有微息，不解其故。及醒，始言之。肆商亦于前日死，至是始苏。骨朵击处，皆成巨疽，浑身腐溃，臭不可近。十故诣之。望见十，犹缩首衾中，如在奈河状。一年，始愈，不复为商矣。</p>
<p>　　异史氏曰：「盐之一道，朝迁之所谓私，乃不从乎公者也；官与商之所谓私，乃不从乎其私者也。近日齐、鲁新规，土商随在设肆，各限疆域。不惟此邑之民，不得去之彼邑；即此肆之民，不得去之彼肆。而肆中则潜设饵以钓他邑之民：其售于他邑，则廉其直；而售诸土人，则倍其价以昂之。而又设逻于道，使境内之人，皆不得逃吾网。其有境内冒他邑以来者，法不宥。彼此互相钓，而越肆假冒之愚民益多。一被逻获，则先以刀杖残其胫股，而后送诸官；官则桎梏之，是名『私盐』。呜呼！冤哉！漏数万之税非私，而负升斗之盐则私之；本境售诸他境非私，而本境买诸本境则私之，冤矣！律中『盐法』最严，而独于贫难军民，背负易食者，不之禁；今则一切不禁，而专杀此贫难军民！且夫贫难军民，妻子嗷嗷，上守法而不盗，下知耻而不倡；不得 ，而揭十母而求一子。使邑尽此民，即『夜不闭户』可也，非天下之良民乎哉！彼肆商者，不但使之淘奈河，直当使涤狱厕耳！而官于春秋节，受其斯须之润，遂以三尺法助使杀吾良民。然则为贫民计，莫若为盗及私铸耳：盗者白昼劫人，而官若聋；铸者炉火亘天，而官若瞽；即异日淘河，尚不至如负贩者所得无几，而官刑立至也。呜呼！上无慈惠之师，而听奸商之法，日变日诡，奈何不顽民日生，而良民日死哉！」</p>
<p>　　各邑肆商，旧例以若干石盐赀，岁奉本县，名曰：「食盐」。又逢节序，具厚仪。商以事谒官，官则礼貌之，坐与语，或茶焉。送盐贩至，重惩不遑。张公石年令淄川，肆商来见，循旧规，但揖不拜。公怒曰：「前令受汝贿，故不得不隆汝礼；我市盐而食，何物商人，敢公堂抗礼乎！」捋袴将笞。商叩头谢过，乃释之。后肆中获二负贩者，其一逃去，其一被执到官。公问：「贩者二人，其一焉往？」贩者曰：「逃去矣。」公曰：「汝腿病不能奔耶？」曰：「能奔。」公曰：「既被捉，必不能奔；果能，可起试奔，验汝能否。」其人奔数步欲止。公曰：「奔勿止！」其人疾奔，竟出公门而去。见者皆笑。公爱民之事不一，此其闲情，邑人犹乐诵之。</p>
<p><center><font color="teal" size="+1">34 ‧ 大男</font></center></p>

<p>　　奚成列，成都士人也。先有一妻一妾，妾何氏，小字昭容，妻早殁，娶继室申氏，不能相善。虐遇何，因并及奚，终日哓聒，恒不聊生。奚忿怒，亡去。去后，何生一子大男，奚久不返，申摈不与同炊，计日授粟。大男渐长，何不敢求益，惟纺绩佐食。大男见塾中诸儿吟诵，羡之，告母欲读。母以其太穉，姑送诣塾，试使读以难之。而大男慧，所读倍诸儿，师异之，愿不索束贽。何乃使从师，薄相酬。积二三年，经书全通。一日归，谓母曰：「塾中五六人，皆从父乞钱买饼饵，我何无也？」母曰：「待汝长时，当告汝知。」大男曰：「我方七八岁，何时长也？」母曰：「汝往塾，路经关圣庙，当拜之，佑汝速长。」大男信之，每过必入拜。母知之，问所祝何事？答云：「但祝明年使我十五六岁。」母笑之。而大男学与躯长并速，至十岁，遂如十三四岁者，其所为文，塾师不能窜易之。</p>
<p>　　一日谓母曰：「昔谓我壮大，当告父处，今可矣。」母曰：「尚未尚未。」又年余，居然成人，研诘益频，母乃缅述之。大男闻之，意不胜伤悲，欲往寻父。母曰：「儿太幼，汝父存亡未知，何遽可寻？」大男无言而去，至午不归，往询诸师，则辰餐未复。母大惊，犹谓其逃塾，出食资佣役，靡处不搜，竟杳无迹。</p>
<p>　　大男出门，茫然不知何往，惟随途奔去，遇一人将如夔州，自言钱姓，大男丐食相从。钱病其缓，为赁代步，资斧皆耗竭。至夔，同食，钱阴投毒其中，大男瞑不觉。钱载至大刹，托为己子，偶病绝赀，卖诸僧。僧见其丰姿秀出，争购之，钱得金而去。僧饮之，略醒，主僧始知之，诣视，奇其相，研诘，始得颠末，又益怜之，责僧，僧资使去。</p>
<p>　　有泸州蒋秀才，下第归，途中问得故，嘉其孝，携与同行。至泸，主其家月余，遍加咨访。或言闽商有奚姓者，于是辞蒋，欲之闽。蒋赠遗衣履，其里党皆敛赀助之。至途，有二布客欲诣福清，邀与同侣。行数程，客窥囊金，引至空所，挚手足，解夺而去。适有永福陈翁过其旁，脱缚载诸后车，遂至翁家。翁家富，诸路商贾，多出其门，翁嘱南北客代访父耗，留大男伴诸儿读。大男遂止翁家，不复游矣。由是家益远，音益梗。</p>
<p>　　何昭容孤居三四年，申氏减其费，抑勒令嫁，何自食其力，志不摇。申强卖于重庆贾，贾劫取之去。至夜，以刀自劙，贾不敢逼，俟创瘥，又转鬻于盐亭贾。至盐亭，自刺心头，洞见脏腑。贾大惧，敷以药，创既平，但求作尼。贾告之曰：「我有商侣，身无淫具，每欲得一人缝纫。此与作尼无异，亦可少偿吾值。」何诺之。贾舆送去，入门，主人趋出，则奚生也。盖奚已弃儒为商贾，以其无妇，故赠之也。相见悲骇，各述苦况，始知有儿寻父未归。奚乃嘱诸客旅侦察大男，而昭容遂以妾为妻矣。</p>
<p>　　然自历艰苦，痾痛多病，不能操作，劝奚纳媵，奚鉴前祸，不从所请。何曰：「妾如争床第者，数年间固已从人生子，尚得与君有今日之聚乎？且人加我者隐痛在心，岂及诸身而自蹈之。」奚乃嘱客侣，为买三十余老妾。逾半年，客果为买妾归，入门，则妻申氏，各相骇怪。</p>
<p>　　先是申独居年余，兄苞劝令再适，申从之，惟田产为子姓所沮，不得售。鬻诸所有，积数百金，携归兄家。有保宁贾，闻其富有奁资，以多金啖苞，赚娶之。而贾老废不能人，申怼兄，不安于室，梁缢井投，不堪其扰。贾怒，搜括其赀，将卖作妾，而闻者嫌其三十余齿加长。贾将适夔，远载与俱去，遇奚同肆商，遂货而去之。既见奚，慙惧不出一语，奚问同肆商，略知梗概。因曰：「使遇健男，则在保宁无再见之期，此亦数也。然今日我买妾，非娶妻，可先拜昭容，修嫡庶礼。」申耻之。奚曰：「昔日汝作嫡何如哉！」何劝止之，奚不可，操杖临逼，申不得已拜之，然终不屑承奉，但操作别室，何悉优容之，亦不忍课其勤惰。奚每与谈燕，辄呼给役其侧；何更代以婢，不听。</p>
<p>　　会陈公嗣宗宰盐亭，奚与里人有小争，里人以逼妻作妾揭讼，陈公不准理，叱逐之。奚喜，与何窃颂公德。一夕，漏尽，童忽叩扉，入白：「邑令公至。」奚骇极，急觅衣履，则公已入寝门，益骇，不知所为。何审之，急出曰：「是吾儿也。」遂哭。公乃伏地悲哽。盖大男从陈翁姓，业为官矣。初公至自都，迂道过故里，始知两母皆醮，伏膺哀痛。族中人始知大男已贵，反其田庐。公留仆营造，冀父复返。既而授任盐亭，又欲弃官寻父，陈翁苦劝之。会有卜者，使筮焉。卜人曰：「小者居大，少者为长，求雄得雌，求一得两，为官吉。」公乃之任。为不得亲，居官不茹荤酒。是日，得里人状，睹奚姓，疑之，阴遣内纪纲窃访之，果父也。乘夜微行而出，见母，益信卜者之神。临去，嘱勿播，出金三百，启父办装归里。父抵家，门户已新，益畜仆马，居然大家矣。</p>
<p>　　申见大男贵盛，益自敛，兄苞知之，告于官，为妹争嫡。官廉得其情，曰：「贪赀劝嫁，去奚已更二夫，何颜争昔年嫡庶耶？」重笞苞。由此名分益彰。而申妹何，何亦姊之。衣服饮食，悉不自私。申初惧其复雠，至是益愧悔。奚亦忘其旧恶，俾内外皆呼以太母，但诰命不及耳。</p>
<p>　　异史氏曰：颠倒众生，不可思议，此造物之巧也。奚生不能自立于妻妾之间，一碌碌庸人耳；苟非孝子贤母，乌能有此奇合，坐享厚糈以终身哉？</p>
<p><center><font color="teal" size="+1">35 ‧ 外国人</font></center></p>

<p>　　己巳秋，岭南从外洋飘一巨艘来。上有十一人，衣鸟羽，文采璀璨。自言：「吕宋国人。遇风覆舟，数十人皆死；惟十一人附巨木，飘至大岛得免。凡五年，日攫鸟虫而食；夜伏石洞中，织羽为帆。忽又飘一舟至，橹帆皆无，盖亦海中碎于风者，于是附之将返。又被大风引至澳门。」巡抚题疏，送之还国。</p>
<p><center><font color="teal" size="+1">36 ‧ 韦公子</font></center></p>

<p>　　韦公子，咸阳世家。放纵好淫，婢妇有色，无不私者。尝载金数千，欲尽览天下名妓，凡繁丽之区，无不至。其不甚佳者，信宿即去；当意，则作百日留。叔亦名宦，休致归，怒其行，延明师置别业，使与诸公子键户读。公子夜伺师寝，逾垣归，迟明而返。以为常。一夜，失足折肱，师始知之。告公，公益施夏楚，俾不能起而始药之。及愈，公与之约：能读倍诸弟，文字佳，出勿禁；若私逸，挞如前。然公子最慧，读常过程。数年，中乡榜。欲自败约，公钳制之。赴都，以老仆从，授日记籍，使志其言动。故数年无过行。后成进士，公乃稍弛其禁。公子或将有作，惟恐公闻，入曲巷中，辄托姓魏。</p>
<p>　　一日，过西安，见优童罗惠卿，年十六七，秀丽如好女，悦之。夜留缱绻，赠贻丰隆。闻其新娶妇尤韵妙，私示意惠卿。惠卿无难色，夜果携妇至，三人共一榻。留数日，眷爱臻至。谋与俱归。问其家口，答云：『母早丧，父存。某原非罗姓。母少服役于咸阳韦氏，卖至罗家，四月即生余。倘得从公子去，亦可察其音耗。」公子惊问母姓。曰：「姓吕。」生骇极，汗下浃体，盖其母即生家婢也。生无言。时天已明，厚赠之，劝令改业。伪托他适，约归时召致之，遂别去。</p>
<p>　　后令苏州，有乐妓沉韦娘，雅丽绝伦，爱留与狎。戏曰：「卿小字取『春风一曲杜韦娘』耶？」答曰：「非也。妾母十七为名妓，有咸阳公子，与公同姓，留三月，订盟婚娶。公子去，八月生妾，因名韦，实妾姓也。公子临别时，赠黄金鸳鸯，今尚在。一去竟无音耗，妾母以是愤悒死。妾三岁，受抚于沉媪，故从其姓。」公子闻言，愧恨无以自容。默移时，顿生一策。忽起挑灯，唤韦娘饮，暗置鸩毒杯中。韦娘才下咽，溃乱呻嘶。众集视，则已毙矣。呼优人至，付以尸，重赂之。而韦娘所与交好者尽势家，闻之，皆不平，贿激优人，讼于上官。生惧，泻橐弥缝，卒以浮躁免官。</p>
<p>　　归家年才三十八，颇悔前行。而妻妾五六人，皆无子。欲继公孙；公以门无内行，恐儿染习气，虽许过嗣，但待其老而后归之。公子愤欲招惠卿，家人皆以为不可，乃止。又数年，忽病，辄挝心曰：「淫婢宿妓者，非人也！」公闻而叹曰：「是殆将死矣！」乃以次子之子，送诣其家，使定省之。月余果死。</p>
<p>　　异史氏曰：「盗婢私娼，其流弊殆不可问。然以己之骨血，而谓他人父，亦已羞矣。乃鬼神又侮弄之，诱使自食便液。尚不自剖其心，自断其首，而徒流汗投鸩，非人头而畜鸣者耶！虽然，风流公子所生子女，即在风尘中，亦皆擅场。」</p>
<p><center><font color="teal" size="+1">37 ‧ 石清虚</font></center></p>

<p>　　邢云飞，顺天人。好石，见佳石，不靳重直。偶渔于河，有物挂网，沉而取之，则石径尺，四面玲珑，峰峦叠秀。喜极，如获异珍。既归，雕紫檀为座，供诸案头。每值天欲雨，则孔孔生云，遥望如塞新絮。</p>
<p>　　有势豪某，踵门求观，既见，举付健仆，策马竟去，邢无奈，顿足悲愤而已。仆负石至河滨，息肩桥上，忽失手堕河。豪怒，鞭仆。即出金，雇善泅者，百计冥搜，竟无可见。乃悬金署约而去。由是寻石者日盈于河，迄无获者。</p>
<p>　　后邢至落石处，临流于邑，但见河水清澈，则石固在水中。邢大喜，解衣入水，抱之而出，檀座犹存。既归，不肯设诸厅事，洁内室供之。一日，有老叟款门而请，邢托言石失已久。叟笑曰：「客舍非耶？」邢便请入舍，以实其无，既入，则石果陈几上，错愕不能言。叟抚石曰：「此吾家故物，失去已久，今固在此耶。既见之，请即赐还。」邢窘甚，遂与争作石主，叟笑曰：「既汝家物，有何验证？」邢不能答，叟曰：「仆则故识之，前后九十二窍，巨孔中五字云：『清虚天石供。』」邢审视，孔中果有小字，细如粟米，竭目力裁可辨认；又数其窍，果如所言。邢无以对，但执不与。叟笑曰：「谁家物，而凭君作主耶？」拱手而出，邢送至门外，既还，则石失所在，大惊，疑叟，急追之，则叟缓步未远，奔去牵其袂而哀之。叟曰：「奇矣！径尺之石，岂可以手握袂藏者耶？」邢知其神，强曳之归，长跪请之。叟乃曰：「石果君家者耶？仆家者耶？」答曰：「诚属君家，但求割爱耳。」叟曰：「既然，则石固在是。」入室，则石已在故处。叟曰：「天下之宝，当与爱惜之人。此石能自择主，仆亦喜之。然彼急于自见，其出也早，则魔劫未除。实将携去，待三年后，始以奉赠。既欲留之，当减三年寿数，始可与君相终始。君愿之乎？」曰：「愿。」叟乃以两指捏一窍，窍软如泥，随手而闭二三窍已。曰：「石上窍数，即君寿也。」作别欲去。邢苦留之，辞甚坚，问其姓字，亦不言，遂去。</p>
<p>　　积年余，邢以故他出，夜有小偷入室，诸无所失，惟窃石而去。邢归，悼丧欲死，访察购求，全无踪绪。积有数年，偶入报国寺，见卖石者，近视，则故物也，将便认取，卖者不服，因负石至官。官问：「何所质验？」卖石者能言窍数，邢问其他，卖石者不能言。邢乃言窍中五字及三指痕，理遂得申。官欲杖责卖石者，卖石者自言以二十金买诸市，遂释之。邢得石归，裹以锦，藏椟中，时出一赏，先焚异香，而后出之。</p>
<p>　　有尚书某，购以百金，而邢曰：「虽万金不易也。」尚书怒，阴以他事中伤之，邢被收，典质田产。尚书托他人风示其子，子告邢，邢愿以死殉石。妻窃与子谋，献石尚书家，邢出狱，始知，骂妻殴子，屡欲自经，皆以家人觉救，得不死。夜梦一丈夫来，自言石清虚。谓邢勿戚：「特与君年余别耳。明年八月二十日，昧爽时，可诣海岱门，以两贯相赎。」邢得梦，喜，谨志其日。而石在尚书家，更无出云之异，久亦不甚贵重之。明年，尚书以罪削职，寻死。邢如期诣海岱门，则其家人窃石出，将求售主，因以两贯市归。</p>
<p>　　后邢至八十九岁，自治葬具，又嘱子，必以石殉。既而果卒，子遵遗教，瘗石墓中。半年许，贼发墓，劫石去，子知之，莫可追诘。逾二三日，携仆在道，忽见两人，奔踬汗流，望空自投曰：「邢先生，勿相逼！我二人将石去，不过卖四两银耳。」遂絷送诸官，一讯遂伏。问石，则鬻诸官氏。取石至，官爱玩，欲得之，命寄诸库。吏举石，石忽堕地，碎为数十余片，罔不失色。官乃重械两盗而放之，邢子拾石出，仍瘗墓中。</p>
<p>　　异史氏曰：物之尤者祸之府。至欲以身殉石，亦痴甚矣！而卒之石与人相终始，谁谓石无情哉？古人云士为知己者死，非过也，石犹如此，而况人乎！</p>
<p><center><font color="teal" size="+1">38 ‧ 曾友于</font></center></p>

<p>　　曾翁，昆阳故家也。翁初死未殓，两眶中泪出如沈，有子六人，莫解所以。次子悌，字友于，为邑名士，以为不祥，戒诸兄弟各自惕，勿贻痛于先人，而兄弟半迂笑之。</p>
<p>　　先是，翁嫡配生长子成，至七八岁，母子为强寇掳去。娶继室，生三子：曰孝，曰忠，曰信。妾生三子：曰悌，曰仁，曰义。孝以悌等出身贱，鄙不齿，因连结忠、信若为党。即与客饮，悌等过堂下，亦傲不加礼。仁、义皆忿，与友于谋，欲相雠。友于百词宽譬，不从所谋，而仁、义年最少，因兄言，亦遂止。</p>
<p>　　孝有女，适邑周氏，病死，纠悌等往挞其姑，悌不从。孝愤然，令忠、信合族中无赖子，往捉周妻，搒掠无算，抛粟毁器，盎盂无存。周告邑宰，宰怒，拘孝等囚系之，将行申黜。友于惧，见宰自投。友于品行，素为宰所仰，诸兄弟以是得无苦。友于乃诣周所，亲负荆，周亦器重友于，讼遂息。孝归，终不德友于。</p>
<p>　　无何，友于母张夫人卒，孝等皆不为之服，宴饮如故。仁、义益忿，友于曰：「此彼之无礼，于我何损焉？」及葬，把持墓门，不使合厝，友于乃殡母隧道中。未几，孝妻亡，友于招仁、义同往奔丧，二人皆曰：「期且不论，功于何有？」再劝之，哄然散去。友于乃自往，临哭尽哀。隔墙闻仁、义鼓且吹，孝怒，纠诸弟往殴之。友于操杖先从，入其家，仁觉先逃，义方逾垣，友于自后击仆之。孝等拳杖交加，殴不止，友于横身障阻之，孝怒，让友于。友于曰：「责之者，以其无礼也，然罪固不至死。我不怙弟恶，亦不助兄暴。如怒不解，身代之。」孝遂反杖挞友于，忠、信亦相助殴兄，声势震动，里党群集劝解，乃散去。友于即扶杖诣兄请罪，孝逐去之，不令居丧次。而义创甚，不复食饮，仁代具造讼诸官，诉其不为庶母行服。官签牒拘孝、忠、信，而令友于陈状。友于以面目损伤，不能诣署，但作词禀白，哀求阁寝，宰遂销案。义亦寻愈。由是雠怨益深。仁、义皆幼弱，辄被挞楚，怼友于曰：「人皆有兄弟，我独无！」友于曰：「此两语，我宜言之，两弟何云？」因苦劝之，卒不听。</p>
<p>　　友于遂扃户，携妻子借寓他所，离家五十余里，冀不相闻。友于在家，虽不助弟，而孝等犹稍稍顾忌之。既去，诸兄一不当，辄叫骂其门，辱侵母讳。仁、义度不能抗，惟杜门思乘间刺杀之，行则怀刃。一日，寇所掠长兄成，忽携妇亡归。诸兄弟以家久析，聚谋三日，竟无处可以置之。仁、义窃喜，招去共养之。往告友于，友于亦喜，即归，共出田宅居成。诸兄怒其市惠，登其门窘辱之，而成久在寇中，习于威猛，闻之大怒，曰：「我归，更无人肯置一屋；幸三弟念手足，又罪责之。是欲逐我耶？」以石投孝，孝仆，仁、义各以杖出，捉忠及信并挞无数。成不待其讼，先讼之。宰又使人请教友于，友于不得已诣宰，俛首不言，但有流涕，亟问之，惟求公讯。宰乃判孝等各出田产归成，使七分相准。自此仁、义与成倍益爱敬。谈次，忽及葬母事，因并泣下。成恚曰：「如此不仁，是禽兽也！」遂欲启圹，更为改葬，仁、义奔告友于，友于急归，谏止之。成不听，刻期发墓，作斋于茔。以刀削树，谓诸弟曰：「所不衰麻相从者，有如此树。」众唯唯。于是一门皆哭临，安厝尽礼。由此兄弟相安。而成性刚烈，辄批挞诸弟，于孝尤甚，惟重友于，盛怒时，友于至，一言可解。孝有所行，成辄不平之，因之孝无一日不至友于所，潜对友于诟诅，友于婉谏，卒不纳。友于不堪其扰，又迁之于三泊僦屋而居，去家益远，音迹遂疏。</p>
<p>　　逾二年，诸弟皆畏惮成，久遂相习，纷竞绝少。而孝年四十六，生五子：长继业，三继德，皆嫡出；次继功，四继绩，皆庶出；又婢出继祖。皆成立，亦效父旧行，各为党，日相竞，孝亦不能呵止。惟祖无兄弟，年又最幼，诸兄皆得而诟厉之。岳家故近三泊，会诣岳，迂道诣叔。入门，见叔家两兄一弟，弦诵怡怡，乐之，久居，不言归。叔促之，哀求寄居，叔曰：「汝父母皆不知之，我岂惜瓯饭瓢饮乎！」乃归。过数月，夫妻往寿岳母，告父曰：「儿此行不归矣。」父诘之，因吐微隐，父虑与有夙隙，计难久居。祖曰：「父虑过矣。二叔圣贤也。」遂去，携妻之三泊，友于除舍居之，以齿儿行，使执卷从长子继善。祖最慧，寄籍三泊。年余，入云南郡庠，与善闭户研读，祖又讽诵最苦。友于甚爱之。</p>
<p>　　自祖居三泊，家中兄弟益不相能，一日，微反唇，业姤辱庶母，功怒，刺杀业。官收功，重械之，数日死狱中。业妻冯氏，犹日以骂代哭，功妻刘闻之，怒曰：「汝家男子死，谁家男子活耶！」操刀入，击杀冯，自投井中亦死。冯父大立，悼女惨死，率诸子弟，藏兵衣底，往捉孝妻，裸挞上下以辱之。成怒曰：「我家死人如麻，冯氏何得复尔！」吼奔而出，诸曾从之，诸冯尽靡。成首捉大立，割其两耳，其子护救，继、绩以铁杖横击，折其两股。诸冯各被夷伤，哄然尽散。惟冯子犹卧道周，众等莫可方略，成夹之以肘，置诸冯村而还。遂呼继绩诣官自首，冯状亦至，于是诸曾皆被收。惟忠亡去，至三泊，徘徊门外，犹恐兄念旧恶。适友于率一子一姪入闱归，见忠，惊曰：「弟何来？」忠长跪道左，友于益骇，握手入，诘得其情，惊曰：「且为奈何，一门乖戾，逆知奇祸久矣。不然，胡以窜迹如此。兄离家既久，与大令无声气之通，今即匍伏而往，只取辱耳。但得冯父子伤重不死，吾三人中幸有捷者，则此祸可以少解。」乃留之，昼与同餐，夜与共寝，忠颇感愧。居十余日，又见其叔姪如父子，兄弟如同胞，凄然下泪曰：「今始知曩日非人。」友于亦喜其悔悟，相对酸恻。俄报友于父子同科，祖亦副榜，大喜，不赴鹿鸣，先归展墓。</p>
<p>　　明季甲第最重，诸冯皆为敛息。友于乃托亲友赂以金粟，资其医药，讼乃息。举家共泣，乞友于复归，友于乃与兄弟焚香约誓，俾各涤虑自新，遂移家还。祖从叔不却归其家，孝乃谓友于曰：「我乏德，不应有亢宗之子，弟又善教，即从其志，俾姑寄名为汝子。后有寸进，可赐还也。」友于从之。后三年，祖果举于乡，使移家去，夫妻皆痛哭而去。居数日，祖有儿，方三岁，亡归友于家，藏继善室，不肯反，捉去辄逃。孝乃异其居，令与友于邻，祖启户于隔垣，通叔家，两间定省如一焉。时成渐老，一门事皆取决友于，因而门庭雍穆，称孝友焉。</p>
<p>　　异史氏曰：天下惟禽兽止知母而不知父，奈何诗书之家，往往而蹈之也！夫门内之行，其渐渍子孙者，直入骨髓。故古云：「其父杀人报雠，子必行劫。」其流弊然也。孝虽不仁，其报已惨，而卒能自知乏德，托子于弟，宜其有操心虑患之子也。论果报，迂矣。</p>
<p><center><font color="teal" size="+1">39 ‧ 嘉平公子</font></center></p>

<p>　　嘉平某公子，风仪秀美。年十七八，入郡赴童子试，偶过许娼之门，见内有二八丽人，因目注之。女微笑点其首，公子喜，近就与语。女问：「寓居何所？」具告之。问：「寓中有人否？」曰：「无。」女云：「妾夕间奉访，勿使人知。」公子诺而归。及暮，屏去童仆，女果至，自言：「小字温姬。」且云：「妾慕公子风流，故背媪而至。区区之意，愿奉终身。」公子亦喜，自此三两夜辄一至。一夕，冒雨来，入门，解去湿衣，罥诸椸上，又脱足上小靴，求公子代去泥涂，遂上床以被自覆。公子视其靴，乃五文新锦，沾濡殆尽，惜之。女曰：「妾非敢以贱务相役，欲使公子知妾之痴于情也。」听窗外雨声不止，遂吟曰：「凄风冷雨满江城。」求公子续之，公子辞以不解，女曰：「公子如此一人，何乃不知风雅？使妾清兴消矣！」因劝令肄习，公子诺之。往来既频，仆辈皆知。</p>
<p>　　公子有姊夫宋氏，亦世家子，闻之，窃求公子，一见温姬。公子言之，女必不可。宋隐身仆舍，伺女至，伏窗窥之，颠倒欲狂，急排闼，女起，逾垣而去。宋向往甚殷，乃修贽诣媪，指名求之，媪曰：「果有温姬，但死已久。」宋愕然而退，告公子，公子始知为鬼。至夜，因以宋言告女，女曰：「诚然。顾君欲得美女子，妾亦欲得美丈夫。各遂所愿足矣，人鬼何论焉？」公子以为然。试毕而归，女亦从之，他人不见，惟公子见之。至家，寄诸斋中，公子独宿不归，父母疑之。女归宁，始隐以告母，母大惊，戒公子绝之，公子不能听。父母深以为忧，百术驱之不能去。</p>
<p>　　一日，公子有谕仆帖，置案上，中多错谬，椒讹菽，姜讹江，可恨讹可浪。女见之，书其后：「何事可浪，花菽生江。有婿如此，不如为娼！」遂告公子曰：「妾初以公子世家文人，故蒙羞自荐。不图虚有其表，以貌取人，毋乃为天下笑乎？」言已而没。公子虽愧恨，犹不知所题，折帖示仆。闻者传为笑谈。</p>
<p>　　异史氏曰：温姬可儿，翩翩公子，何乃苛其中之所有哉？遂至悔不如娼，则妻妾羞泣矣。顾百计遣之不去，而见帖浩然，则花菽生江，何殊于杜甫之子章髑髅哉！</p>
<p>　　耳录云：「道傍设浆者，榜云：『施「恭」结缘。』」亦可一笑。有故家子，既贫，榜于门曰：「卖古淫器」。讹窑为淫云：「有要宣淫、定淫者，大小皆有，入内看物论价。」崔卢之子孙如此甚众，何独「花菽生江」哉！</p>
<hr>

<p><center><font color="teal" size="+1">End</font></center></p>

<hr>
    </div>

    
    
    

    <footer class="post-footer">
          <div class="post-tags">
              <a href="/tags/%E8%81%8A%E6%96%8B%E5%BF%97%E5%BC%82/" rel="tag"># 聊斋志异</a>
          </div>

        

          <div class="post-nav">
            <div class="post-nav-item">
                <a href="/%E5%8F%A4%E4%BB%A3%E5%B0%8F%E8%AF%B4/%E8%81%8A%E6%96%8B%E5%BF%97%E5%BC%82/%E8%81%8A%E6%96%8B%E5%BF%97%E5%BC%82_10/" rel="prev" title="聊斋志异 - 卷十">
                  <i class="fa fa-chevron-left"></i> 聊斋志异 - 卷十
                </a>
            </div>
            <div class="post-nav-item">
                <a href="/%E5%8F%A4%E4%BB%A3%E5%B0%8F%E8%AF%B4/%E8%81%8A%E6%96%8B%E5%BF%97%E5%BC%82/%E8%81%8A%E6%96%8B%E5%BF%97%E5%BC%82_12/" rel="next" title="聊斋志异 - 卷十二">
                  聊斋志异 - 卷十二 <i class="fa fa-chevron-right"></i>
                </a>
            </div>
          </div>
    </footer>
  </article>
</div>






</div>
  </main>

  <footer class="footer">
    <div class="footer-inner">


<div class="copyright">
  &copy; 
  <span itemprop="copyrightYear">2024</span>
  <span class="with-love">
    <i class="fa fa-heart"></i>
  </span>
  <span class="author" itemprop="copyrightHolder">得月庵主人</span>
</div>

    </div>
  </footer>

  
  <div class="back-to-top" role="button" aria-label="返回顶部">
    <i class="fa fa-arrow-up fa-lg"></i>
    <span>0%</span>
  </div>

<noscript>
  <div class="noscript-warning">Theme NexT works best with JavaScript enabled</div>
</noscript>


  
  <script src="https://cdnjs.cloudflare.com/ajax/libs/animejs/3.2.1/anime.min.js" integrity="sha256-XL2inqUJaslATFnHdJOi9GfQ60on8Wx1C2H8DYiN1xY=" crossorigin="anonymous"></script>
<script src="/js/comments.js"></script><script src="/js/utils.js"></script><script src="/js/motion.js"></script><script src="/js/next-boot.js"></script>

  <script src="https://cdnjs.cloudflare.com/ajax/libs/hexo-generator-searchdb/1.4.1/search.js" integrity="sha256-1kfA5uHPf65M5cphT2dvymhkuyHPQp5A53EGZOnOLmc=" crossorigin="anonymous"></script>
<script src="/js/third-party/search/local-search.js"></script>





  





</body>
</html>
