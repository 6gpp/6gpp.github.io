<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width">
<meta name="theme-color" content="#222"><meta name="generator" content="Hexo 6.0.0">

  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">



<link rel="stylesheet" href="https://cdnjs.cloudflare.com/ajax/libs/font-awesome/6.2.1/css/all.min.css" integrity="sha256-Z1K5uhUaJXA7Ll0XrZ/0JhX4lAtZFpT6jkKrEDT0drU=" crossorigin="anonymous">
  <link rel="stylesheet" href="https://cdnjs.cloudflare.com/ajax/libs/animate.css/3.1.1/animate.min.css" integrity="sha256-PR7ttpcvz8qrF57fur/yAx1qXMFJeJFiA6pSzWi0OIE=" crossorigin="anonymous">

<script class="next-config" data-name="main" type="application/json">{"hostname":"6gpp.github.io","root":"/","images":"/images","scheme":"Gemini","darkmode":false,"version":"8.14.0","exturl":false,"sidebar":{"position":"left","display":"post","padding":18,"offset":12},"copycode":{"enable":true,"style":null},"bookmark":{"enable":false,"color":"#222","save":"auto"},"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"stickytabs":false,"motion":{"enable":true,"async":false,"transition":{"menu_item":"fadeInDown","post_block":"fadeIn","post_header":"fadeInDown","post_body":"fadeInDown","coll_header":"fadeInLeft","sidebar":"fadeInUp"}},"prism":false,"i18n":{"placeholder":"搜索...","empty":"没有找到任何搜索结果：${query}","hits_time":"找到 ${hits} 个搜索结果（用时 ${time} 毫秒）","hits":"找到 ${hits} 个搜索结果"},"path":"/search.xml","localsearch":{"enable":true,"trigger":"auto","top_n_per_article":1,"unescape":false,"preload":false}}</script><script src="/js/config.js"></script>

    <meta name="description" content="01 ‧ 阳武侯  　　阳武侯薛公禄，胶薛家岛人。父薛公最贫，牧牛乡先生家。先生有荒田，公牧其处，辄见蛇兔鬬草莱中；以为异，因请于主人为宅兆，构茅而居。后数年，太夫人临蓐，值雨骤至；适二指挥使奉命稽海，出其途，避雨户中。见舍上鸦鹊群集，竞以翼覆漏处，异之。既而翁出，指挥问：「适何作？」因以产告。又询所产，曰：「男也。」指挥又益愕，曰：「是必极贵！不然，何以得我两指挥护守门户也？」咨嗟而去。">
<meta property="og:type" content="article">
<meta property="og:title" content="聊斋志异 - 卷五">
<meta property="og:url" content="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E8%81%8A%E6%96%8B%E5%BF%97%E5%BC%82/%E8%81%8A%E6%96%8B%E5%BF%97%E5%BC%82_05/index.html">
<meta property="og:site_name" content="得月庵">
<meta property="og:description" content="01 ‧ 阳武侯  　　阳武侯薛公禄，胶薛家岛人。父薛公最贫，牧牛乡先生家。先生有荒田，公牧其处，辄见蛇兔鬬草莱中；以为异，因请于主人为宅兆，构茅而居。后数年，太夫人临蓐，值雨骤至；适二指挥使奉命稽海，出其途，避雨户中。见舍上鸦鹊群集，竞以翼覆漏处，异之。既而翁出，指挥问：「适何作？」因以产告。又询所产，曰：「男也。」指挥又益愕，曰：「是必极贵！不然，何以得我两指挥护守门户也？」咨嗟而去。">
<meta property="og:locale" content="zh_CN">
<meta property="article:published_time" content="2001-06-30T16:00:00.000Z">
<meta property="article:modified_time" content="2024-05-02T22:38:25.277Z">
<meta property="article:author" content="得月庵主人">
<meta property="article:tag" content="聊斋志异">
<meta name="twitter:card" content="summary">


<link rel="canonical" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E8%81%8A%E6%96%8B%E5%BF%97%E5%BC%82/%E8%81%8A%E6%96%8B%E5%BF%97%E5%BC%82_05/">



<script class="next-config" data-name="page" type="application/json">{"sidebar":"","isHome":false,"isPost":true,"lang":"zh-CN","comments":true,"permalink":"https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E8%81%8A%E6%96%8B%E5%BF%97%E5%BC%82/%E8%81%8A%E6%96%8B%E5%BF%97%E5%BC%82_05/","path":"古代小说/聊斋志异/聊斋志异_05/","title":"聊斋志异 - 卷五"}</script>

<script class="next-config" data-name="calendar" type="application/json">""</script>
<title>聊斋志异 - 卷五 | 得月庵</title>
  






  <script async defer data-website-id="" src=""></script>

  <script defer data-domain="" src=""></script>

  <noscript>
    <link rel="stylesheet" href="/css/noscript.css">
  </noscript>
</head>

<body itemscope itemtype="http://schema.org/WebPage" class="use-motion">
  <div class="headband"></div>

  <main class="main">
    <div class="column">
      <header class="header" itemscope itemtype="http://schema.org/WPHeader"><div class="site-brand-container">
  <div class="site-nav-toggle">
    <div class="toggle" aria-label="切换导航栏" role="button">
        <span class="toggle-line"></span>
        <span class="toggle-line"></span>
        <span class="toggle-line"></span>
    </div>
  </div>

  <div class="site-meta">

    <a href="/" class="brand" rel="start">
      <i class="logo-line"></i>
      <p class="site-title">得月庵</p>
      <i class="logo-line"></i>
    </a>
      <p class="site-subtitle" itemprop="description">万卷古今消永日，一窗昏晓送流年</p>
  </div>

  <div class="site-nav-right">
    <div class="toggle popup-trigger" aria-label="搜索" role="button">
        <i class="fa fa-search fa-fw fa-lg"></i>
    </div>
  </div>
</div>



<nav class="site-nav">
  <ul class="main-menu menu"><li class="menu-item menu-item-home"><a href="/" rel="section"><i class="fa fa-home fa-fw"></i>首页</a></li><li class="menu-item menu-item-sitemap"><a href="/links/map.html" rel="section"><i class="fa fa-sitemap fa-fw"></i>阅历</a></li><li class="menu-item menu-item-tags"><a href="/tags/" rel="section"><i class="fa fa-tags fa-fw"></i>标签</a></li><li class="menu-item menu-item-about"><a href="/about/" rel="section"><i class="fa fa-user fa-fw"></i>关于</a></li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup"><div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" maxlength="80"
           placeholder="搜索..." spellcheck="false"
           type="search" class="search-input">
  </div>
  <span class="popup-btn-close" role="button">
    <i class="fa fa-times-circle"></i>
  </span>
</div>
<div class="search-result-container no-result">
  <div class="search-result-icon">
    <i class="fa fa-spinner fa-pulse fa-5x"></i>
  </div>
</div>

    </div>
  </div>

</header>
        
  
  <aside class="sidebar">

    <div class="sidebar-inner sidebar-overview-active">
      <ul class="sidebar-nav">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <div class="sidebar-panel-container">
        <!--noindex-->
        <div class="post-toc-wrap sidebar-panel">
        </div>
        <!--/noindex-->

        <div class="site-overview-wrap sidebar-panel">
          <div class="site-author animated" itemprop="author" itemscope itemtype="http://schema.org/Person">
    <img class="site-author-image" itemprop="image" alt="得月庵主人"
      src="/images/avatar.jpg">
  <p class="site-author-name" itemprop="name">得月庵主人</p>
  <div class="site-description" itemprop="description">所有在读书中度过的日子都是美好的</div>
</div>
<div class="site-state-wrap animated">
  <nav class="site-state">
      <div class="site-state-item site-state-posts">
        <a href="/archives/">
          <span class="site-state-item-count">1234</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
          <a href="/categories/">
        <span class="site-state-item-count">8</span>
        <span class="site-state-item-name">分类</span></a>
      </div>
      <div class="site-state-item site-state-tags">
          <a href="/tags/">
        <span class="site-state-item-count">56</span>
        <span class="site-state-item-name">标签</span></a>
      </div>
  </nav>
</div>

        </div>
      </div>
    </div>

    
  </aside>


    </div>

    <div class="main-inner post posts-expand">


  


<div class="post-block">
  
  

  <article itemscope itemtype="http://schema.org/Article" class="post-content" lang="zh-CN">
    <link itemprop="mainEntityOfPage" href="https://6gpp.github.io/%E5%8F%A4%E4%BB%A3%E5%B0%8F%E8%AF%B4/%E8%81%8A%E6%96%8B%E5%BF%97%E5%BC%82/%E8%81%8A%E6%96%8B%E5%BF%97%E5%BC%82_05/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="聊斋志异 - 卷五 | 得月庵">
      <meta itemprop="description" content="">
    </span>
      <header class="post-header">
        <h1 class="post-title" itemprop="name headline">
          聊斋志异 - 卷五
        </h1>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2001-07-01 00:00:00" itemprop="dateCreated datePublished" datetime="2001-07-01T00:00:00+08:00">2001-07-01</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E5%8F%A4%E4%BB%A3%E5%B0%8F%E8%AF%B4/" itemprop="url" rel="index"><span itemprop="name">古代小说</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
        <span id="more"></span>

<hr>

<p><center><font color="teal" size="+1">01 ‧ 阳武侯</font></center></p>

<p>　　阳武侯薛公禄，胶薛家岛人。父薛公最贫，牧牛乡先生家。先生有荒田，公牧其处，辄见蛇兔鬬草莱中；以为异，因请于主人为宅兆，构茅而居。后数年，太夫人临蓐，值雨骤至；适二指挥使奉命稽海，出其途，避雨户中。见舍上鸦鹊群集，竞以翼覆漏处，异之。既而翁出，指挥问：「适何作？」因以产告。又询所产，曰：「男也。」指挥又益愕，曰：「是必极贵！不然，何以得我两指挥护守门户也？」咨嗟而去。</p>
<p>　　侯既长，垢面垂鼻涕，殊不聪颖。岛中薛姓，故隶军籍。是年应翁家出一丁口戍辽阳，翁长子深以为忧。时候十八岁，人以太憨生，无与为婚。忽自谓兄曰：「大哥啾唧，得无以遣戍无人耶？」曰：「然。」笑曰：「若肯以婢子妻我，我当任此役。」兄喜，即配婢。侯遂携室赴戍所。行方数十里，暴雨忽集。途侧有危崖，夫妻奔避其下。少间，雨止，始复行。才及数武，崖石崩坠。居人遥望两虎跃出，逼附两人而没。侯自此勇健非常，丰采顿异。后以军功封阳武侯世爵。</p>
<p>　　至启、祯间，袭侯某公薨，无子，止有遗腹，因暂以旁支代。凡世封家进御者，有娠即以上闻，官遣媪伴守之，既产乃已。年余，夫人生女。产后，腹犹震动，凡十五年，更数媪，又生男。应以嫡派赐爵。旁支噪之，以为非薛产。官收诸媪，械梏百端，皆无异言。爵乃定。</p>
<p><center><font color="teal" size="+1">02 ‧ 赵城虎</font></center></p>

<p>　　赵城妪，年七十余，止一子。一日入山，为虎所噬，妪悲痛几不欲活，号啼而诉于宰。宰笑曰：「虎何可以官法制之乎？」妪愈号咷，不能制止。宰叱之，亦不畏惧，又怜其老，不忍加威怒，遂诺为捉虎。妪伏不去，必待勾牒出，乃肯行。宰无奈之，即问诸役谁能往者。一隶名李能，醺醉，诣座下，自言能之，持牒下，妪始去。</p>
<p>　　隶醒而悔之，犹谓宰之伪局，姑以解妪扰耳，因亦不甚为意，持牒报缴。宰怒曰：「固言能之，何容复悔？」隶窘甚，请牒拘猎户，宰从之。隶集诸猎人，日夜伏山谷，冀得一虎，庶可塞责。月余，受杖数百，冤苦罔控，遂诣东郭岳庙，跪而祝之，哭失声。</p>
<p>　　无何，一虎自外来，隶错愕，恐被咥噬。虎入，殊不他顾，蹲立门中。隶祝曰：「如杀某子尔也，其俯听吾缚。」遂出缧索挚虎颈，虎帖耳受缚，牵达县署。宰问虎曰：「某子尔噬之耶？」虎颔之，宰曰：「杀人者死，古之定律。且妪止一子，而尔杀之，彼残年垂尽，何以生活？倘尔能为若子也，我将赦之。」虎又颔之，乃释缚，令去。</p>
<p>　　妪方怨宰不杀虎以偿子也。迟旦启扉，则有死鹿，妪货其肉革，用以资度，自是以为常，时衔金帛掷庭中。妪由此致丰裕，奉养过于其子，心窃德虎。虎来时，卧檐下，竟日不去，人畜相安，各无猜忌。数年，妪死，虎来，吼于堂中。妪素所积，绰可营葬，族人共瘗之。坟垒方成，虎骤奔来，宾客尽逃，虎直赴冢前，嗥鸣雷动，移时始去。土人立「义虎祠」于东郊，至今犹存。</p>
<p><center><font color="teal" size="+1">03 ‧ 螳螂捕蛇</font></center></p>

<p>　　张姓者，偶行溪谷，闻崖上有声甚厉。寻途登觇，见巨蛇围如碗，摆扑丛树中，以尾击柳，柳枝崩折。反侧倾跌之状，似有物捉制之，然审视殊无所见，大疑。渐近临之，则一螳螂据顶上，以刺刀攫其首，攧不可去，久之，蛇竟死。视頞上革肉，已破裂云。</p>
<p><center><font color="teal" size="+1">04 ‧ 武技</font></center></p>

<p>　　李超，字魁吾，淄之西鄙人。豪爽，好施。偶一僧来托钵，李饱啖之。僧甚感荷，乃曰：「吾少林出也。有薄技，请以相授。」李喜，馆之客舍，丰其给，旦夕从学。三月，艺颇精，意得什。僧问：「汝益乎？」曰：「益矣。师所能者，我已尽能之。」僧笑命李试其技。李乃解衣唾手，如猿飞，如鸟落，腾跃移时，诩诩然骄人而立。僧又笑曰：「可矣。子既尽吾能，请一角低昂。」李忻然，即各交臂作势。既而支撑格拒，李时时蹈僧瑕；僧忽一脚飞掷，李已仰跌丈余。僧抚掌曰：「子尚未尽吾能也！」李以掌致地，惭沮请教。又数日，僧辞去。李由此以武名，遨游南北，罔有其对。</p>
<p>　　偶适历下，见一少年尼僧，弄艺于场，观者填溢。尼告众客曰：「颠倒一身，殊大冷落。有好事者，不妨下场一扑为戏。」如是三言。众相顾，迄无应者。李在侧，不觉技痒，意气而进。尼便笑与合掌。才一交手，尼便呵止，曰：「此少林宗派也。」即问：「尊师何人？」李初不言。固诘之，乃以僧告。尼拱手曰：「憨和尚汝师耶？若尔，不必较手足，愿拜下风。」李请之再四，尼不可。众怂恿之，尼乃曰：「既是憨师弟子，同是箇中人，无妨一戏。但两相会意可耳。」李诺之。然以其文弱故，易之；又少年喜胜，思欲败之，以要一日之名。方颉颃间，尼即遽止。李问其故，但笑不言。李以为怯，固请再角。尼乃起。少间，李腾一踝去。尼骈五指下削其股；李觉膝下如中刀斧，蹶仆不能起。尼笑谢曰：「孟浪迕客，幸勿罪！」李舁归，月余始愈。</p>
<p>　　后年余，僧复来，为述往事。僧惊曰：「汝大卤莽！惹他何为？幸先以我名告之；不然，股已断矣！」</p>
<p><center><font color="teal" size="+1">05 ‧ 小人</font></center></p>

<p>　　康熙间，有术人携一榼。榼中藏小人，长尺许，投以钱，则启榼令出，唱曲而退。至掖，掖宰索榼入署，细审小人出处，初不敢言，固诘之，始自述其乡族。盖读书童子，自塾中归，为术人所迷，复投以药，四体暴缩，彼遂携之，以为戏具。宰怒，杀术人，留童子，欲医之，尚未得其方也。</p>
<p><center><font color="teal" size="+1">06 ‧ 秦生</font></center></p>

<p>　　莱州秦生，制药酒，误投毒味，未忍倾弃，封而置之。积年余，夜适思饮，而无所得酒。忽忆所藏，启封嗅之，芳烈喷溢，肠痒涎流，不可制止。取琖将尝，妻苦劝谏。生笑曰：「快饮而死，胜于馋渴而死多矣。」一琖既尽，倒瓶再斟。妻覆其瓶，满屋流溢。生伏地而牛饮之。少时，腹痛口噤，中夜而卒。妻号泣，为备棺木，行入殓矣。</p>
<p>　　次夜，忽有美人入，身长不满三尺，径就灵寝，以瓯水灌之，豁然顿苏。叩而诘之，曰：「我狐仙也。适丈夫入陈家窃酒醉死，往救而归，偶过君家，彼怜君子与己同病，故使妾以余药活之也。」言讫，不见。</p>
<p>　　余友人丘行素贡士，嗜饮。一夜思酒，而无可行沽，辗转不可复忍，因思代以醋。谋诸妇，妇嗤之。丘固强之，乃煨醯以进。壶既尽，始解衣甘寝。次曰，夫人竭壶酒之资，遣仆代沽。道遇伯弟襄宸，诘知其故，因疑嫂不肯为兄谋酒。仆言：「夫人云：『家中蓄醋无多，昨夜已尽其半；恐再一壶，则醋根断矣。』」闻者皆笑之。不知酒兴初浓，即毒药犹甘之，况醋乎？亦可以传矣。</p>
<p><center><font color="teal" size="+1">07 ‧ 鸦头</font></center></p>

<p>　　诸生王文，东昌人。少诚笃。薄游于楚，过六河，休于旅舍，闲步门外。遇里戚赵东楼，大贾也，常数年不归。见王，相执甚欢，便邀临存。至其所，有美人坐室中，愕怪却步。赵曳之，又隔窗呼妮子去，王乃入。赵具酒馔，话温凉。王问：「此何处所？」答云：「此是小勾栏。余因久客，暂假床寝。」话间，妮子频来出入。王跼促不安，离席告别。赵强捉令坐。俄，见一少女经门外过，望见王，秋波频顾，眉目含情，仪度娴婉，实神仙也。王素方直，至此惘然若失。便问：「丽者何人？」赵曰：「此媪次女，小字鸦头，年十四矣。缠头者屡以重金啖媪，女执不愿，致母鞭楚，女以齿穉哀免，今尚待聘耳。」王闻言俯首，默然痴坐，酬应悉乖。赵戏之曰：「君倘垂意，当作冰斧。」王怃然曰：「此念所不敢存。」然日向夕，绝不言去。赵又戏请之。王曰：「雅意极所感佩，囊涩奈何！」赵知女性激烈，必当不允，故许以十金为助。王拜谢趋出，罄赀而至，得五数，强赵致媪。媪果少之。鸦头言于母曰：「母日责我不作钱树子，今请得如母所愿。我初学作人，报母有日，勿以区区放却财神去。」媪以女性拗执，但得允从，即甚欢喜。遂诺之，使婢邀王郎。赵难中悔，加金付媪。王与女欢爱甚至。既，谓王曰：「妾烟花下流，不堪匹敌；既蒙缱绻，义即至重。君倾囊博此一宵欢，明日如何？」王泫然悲哽。女曰：「勿悲。妾委风尘，实非所愿。顾未有敦笃可托如君者。请以宵遁。王喜，遽起；女亦起。听谯鼓已三下矣。女急易男装，草草偕出，叩主人扉。王故从双卫，托以急务，命仆便发。女以符系仆股并驴耳上，纵辔极驰，目不容启，耳后但闻风鸣；平明，至汉江口，税屋而止。王惊其异。女曰：「言之，得无惧乎？妾非人，狐耳。母贪淫，日遭虐遇，心所积懑。今幸脱苦海。百里外，即非所知，可幸无恙。」王略无疑贰，从容曰：「室对芙蓉，家徒四壁，实难自慰，恐终见弃置。」女曰：「何为此虑。今市货皆可居，三数口，淡薄亦可自给。可鬻驴子作赀本。」王如言，即门前设小肆，王与仆人躬同操作，卖酒贩浆其中。女作披肩，刺荷囊，日获赢余，饮膳甚优。积年余，渐能蓄婢媪。王自是不着犊鼻，但课督而已。</p>
<p>　　女一日悄然忽悲，曰：「今夜合有难作，奈何！」王问之。女曰：「母已知妾消息，必见凌逼。若遣姊来，吾无忧；恐母自至耳。」夜已央，自庆曰：「不妨，阿姊来矣。」居无何，妮子排闼入。女笑逆之。妮子骂曰：「婢子不羞，随人逃匿！老母令我缚去。」即出索子絷女颈。女怒曰：「从一者得何罪？」妮子益忿，捽女断衿。家中婢媪皆集。妮子惧，奔出。女曰：「姊归，母必自至。大祸不远，可速作计。」乃急办装，将更播迁。媪忽掩入，怒容可掬，曰：「我故知婢子无礼，须自来也！」女迎跪哀啼。媪不言，揪发提去。王徘徊怆恻，眠食都废。急诣六河，翼得贿赎。至则门庭如故，人物已非。问之居人，俱不知其所徙。悼丧而返。于是俵散客旅，囊赀东归。</p>
<p>　　后数年，偶入燕都，过育婴堂，见一儿，七八岁。仆人怪似其主，反复凝注之。王问：「看儿何说？」仆笑以对，王亦笑。细视儿，风度磊落。自念乏嗣，因其肖己，爱而赎之。诘其名，自称王孜。王曰：「子弃之襁褓，何知姓氏？」曰：「本师尝言，得我时，胸前有字，书山东王文之子。」王大骇曰：「我即王文，乌得有子？」念必同己姓名者。心窃喜，甚爱惜之。及归，见者不问而知为王生子。孜渐长，孔武有力，喜田猎，不务生产，乐鬬好杀；王亦不能钳制之。又自言能见鬼狐，悉不之信。会里中有患狐者，请孜往觇之。至则指狐隐处，令数人随指处击之，即闻狐鸣，毛血交落，自是遂安。由是人益异之。</p>
<p>　　王一日游市廛，忽遇赵东楼，巾袍不整，形色枯黯。惊问所来。赵惨然请间。王乃偕归，命酒。赵曰：「媪得鸦头，横施楚掠。既北徙，又欲夺其志。女矢死不二，因囚置之。生一男，弃诸曲巷；闻在育婴堂，想已长成。此君遗体也。」王出涕曰：「天幸孽儿已归。」因述本末。问：「君何落拓至此？」叹曰：「今而知青楼之好，不可过认真也。夫何言！」</p>
<p>　　先是，媪北徙，赵以负贩从之。货重难迁者，悉以贱售。途中脚直供亿，烦费不赀，因大亏损。妮子索取尤奢。数年，万金荡然。媪见床头金尽，旦夕加白眼。妮子渐寄贵家宿，恒数夕不归。赵愤激不可耐，然无奈之。适媪他出，鸦头自窗中呼赵曰：「勾栏中原无情好，所绸缪者，钱耳。君依恋不去，将掇奇祸。」赵惧，如梦初醒。临行，窃往视女。女授书使达王，赵乃归。因以此情为王述之。即出鸦头书。书云：「知孜儿已在膝下矣。妾之厄难，东楼君自能缅悉。前世之孽，夫何可言！妾幽室之中，暗无天日，鞭创裂肤，饥火煎心，易一晨昏，如历年岁。君如不忘汉上雪夜单衾，迭互暖抱时，当与儿谋，必能脱妾于厄。母姊虽忍，要是骨肉，但嘱勿致伤残，是所愿耳。」王读之，泣不自禁。以金帛赠赵而去。</p>
<p>　　时孜年十八矣，王为述前后，因示母书。孜怒眦欲裂，即日赴都，询吴媪居，则车马方盈。孜直入，妮子方与湖客饮，望见孜，愕立变色。孜骤进杀之。宾客大骇，以为寇。及视女尸，已化为狐。孜持刃径入。见媪督婢作羹，孜奔近室门，媪忽不见。孜四顾，急抽矢望屋梁射之，一狐贯心而堕，遂决其首。寻得母所，投石破扃，母子各失声。母问媪，曰：「已诛之。」母怨曰：「儿何不听吾言！」命持葬郊野。孜伪诺之，剥其皮而藏之。检媪箱箧，尽卷金赀，奉母而归。夫妇重谐，悲喜交至。既问吴媪，孜言：「在吾囊中。」惊问之，出两革以献。母怒，骂曰：「忤逆儿！何得此为！」号恸自挝，转侧欲死。王极力抚慰，叱儿瘗革。孜忿曰：「今得安乐所，顿忘挞楚耶？」母益怒，啼不止。孜葬皮反报，始稍释。</p>
<p>　　王自女归，家益盛。心德赵，报以巨金。赵始知媪母子皆狐也。孜承奉甚孝；然误触之，则恶声暴吼。女谓王曰：「儿有拗筋，不刺去之，终当杀人倾产。」夜伺孜睡，潜絷其手足。孜醒曰：「我无罪。」母曰：「将医尔虐，其勿苦。」孜大叫，转侧不可开。女以巨针刺踝骨侧，深三四分许，用刀掘断，崩然有声；又于肘间脑际并如之。已乃释缚，拍令安卧。天明，奔候父母，涕泣曰：「儿早夜忆昔所行，都非人类！」父母大喜。从此温和如处女，乡里贤之。</p>
<p>　　异史氏曰：「妓尽狐也，不谓有狐而妓者；至狐而鸨，则兽而禽矣。灭理伤伦，其何足怪？至百折千磨，之死靡他，此人类所难，而乃于狐也得之乎？唐君谓魏征更饶妩媚，吾于鸦头亦云。」</p>
<p><center><font color="teal" size="+1">08 ‧ 酒虫</font></center></p>

<p>　　长山刘氏，体肥嗜饮。每独酌，辄尽一瓮。负郭田三百亩，辄半种黍；而家豪富，不以饮为累也。一番僧见之，谓其身有异疾。刘答言：「无。」僧曰：「君饮尝不醉否？」曰：「有之。」曰：「此酒虫也。」刘愕然，便求医疗。曰：「易耳。」问：「需何药？」俱言不须。但令于日中俯卧，絷手足；去首半尺许，置良酝一器。移时，燥渴，思饮为极。酒香入鼻，馋火上炽，而苦不得饮。忽觉咽中暴痒，哇有物出，直堕酒中。解缚视之，赤肉长三寸许，蠕动如游鱼，口眼悉备。刘惊谢。酬以金，不受，但乞其虫。问：「将何用？」曰：「此酒之精，瓮中贮水，入虫搅之，即成佳酿。」刘使试之，果然。刘自是恶酒如仇。体渐瘦，家亦日贫，后饮食至不能给。</p>
<p>　　异史氏曰：「日尽一石，无损其富；不饮一斗，适以益贫：岂饮啄固有数乎？或言：『虫是刘之福，非刘之病，僧愚之以成其术。』然欤否欤？」</p>
<p><center><font color="teal" size="+1">09 ‧ 木雕美人</font></center></p>

<p>　　商人白有功言：「在泺口河上，见一人荷竹簏，牵巨犬二。于簏中出木雕美人，高尺余，手目转动，艳妆如生。又以小锦鞯被犬身，便令跨坐，安置已，叱犬疾奔。美人自起，学解马，作诸剧，镫而腹藏，腰而尾赘，跪拜起立，灵变不讹。又作昭君出塞，别取一木雕儿，插雉尾，披羊裘，跨犬从之，昭君频频回顾，羊裘儿扬鞭追逐，真如生者。」</p>
<p><center><font color="teal" size="+1">10 ‧ 封三娘</font></center></p>

<p>　　范十一娘，(田鹿)城祭酒之女。少艳美，风雅尤绝。父母钟爱之，求聘者辄令自择，女恒少可。</p>
<p>　　会上元日，水月寺中诸尼，作盂兰盆会，是日游女如云，女亦诣之。方随喜间，一女子步趋从，屡望颜色，似欲有言。审视之，二八绝代姝也，悦而好之，转用盼注。女子微笑曰：「姊非范十一娘乎？」答曰：「然。」女子曰：「久闻芳名，人言果不虚谬。」十一娘亦审里居。女答言：「妾封氏，第三，近在邻村。」把袂欢笑，辞致温婉，遂大相爱悦，依恋不舍。十一娘问何无伴侣，曰：「父母早世，家中止一老妪，留守门户，故不得来。」十一娘将归，封凝眸欲涕，十一娘亦惘然，遂邀过从。封曰：「娘子朱门绣户，妾素无葭莩亲，虑致讥嫌。」十一娘固邀之，答俟异日，十一娘乃脱金钗一股赠之，封亦摘髻上绿簪为报。十一娘既归，倾想殊切，出所赠簪，非金非玉，家人都不之识，甚异之。日望其来，怅然遂病。父母讯得故，使人于近村咨访，并无知者。</p>
<p>　　时值重九，十一娘羸顿无聊，倩侍儿强扶窥园，设褥东篱下，忽一女子攀垣来窥，觇之，则封女也。呼曰：「接我以力。」侍儿从之，蓦然遂下。十一娘惊喜，顿起，曳坐褥间，责其负约，且问所来。答云：「妾家去此尚远，时来舅家作耍。前言近村者，缘舅家耳。别后悬思颇苦，然贫贱者与贵人交，足未登门，先怀惭怍，恐为婢仆下眼觑，是以不果来。适经墙外过，闻女子语，便一攀望，冀是娘子，今果如愿。」十一娘因述病源，封泣下如雨，因曰：「妾来当须秘密。造言生事者，飞短流长，所不堪受。」十一娘诺，偕归同榻，快与倾怀，病寻愈。订为姊妹，衣服履舄，辄互易着。见人来，则隐匿夹幕间。积五六月，公及夫人颇闻之。</p>
<p>　　一日，两人方对弈，夫人掩入，谛视，惊曰：「真吾儿友也。」因谓十一娘：「闺中有良友，我两人所欢，胡不早白？」十一娘因达封意，夫人顾谓：「三娘伴吾儿，极所忻慰，何昧之？」封羞晕满颊，默然拈带而已。夫人去，封乃告别，十一娘苦留之，乃止。一夕，自门外仓皇奔入，泣曰：「我固谓不可留，今果遭此大辱。」惊问之。曰：「适出更衣，一少年丈夫，横来相干，幸而得逃。如此，复何面目？」十一娘细诘形貌，谢曰：「勿须怪，此妹痴兄。会告夫人，杖责之。」封坚辞欲去，十一娘请待天曙。封曰：「舅家咫尺，但须以梯度我过墙耳。」十一娘知不可留，使两婢逾垣送之，行半里许，辞谢自去。婢返，十一娘伏床悲惋，如失伉俪。</p>
<p>　　后数月，婢以故至东村，暮归，遇封女从老妪来。婢喜，拜问，封亦恻恻，讯十一娘兴居。婢捉袂曰：「三姑过我。我家姑姑盼欲死！」封曰：「我亦思妹，但不乐使家人知。归启园门，我自至。」婢归，告十一娘，十一娘喜，从其言，则封已在园中矣。相见各道间阔，绵绵不寐。视婢子眠熟，乃起与十一娘同枕，私语曰：「妾固知妹子未字，以才色门地，何患无贵介婿。然纨袴儿傲不足数，如欲得佳耦，请无以贫富论。」十一娘然之。封曰：「旧年邂逅处，今复作道场，明日再烦一往，当令见一如意郎君。妾少读相人书，颇不参差。」</p>
<p>　　昧爽，封即去，约俟兰若。十一娘果往，封已先在。眺览一周，十一娘便邀同车，携手出门，见一秀才，年可十七八，布袍不饰，而容仪俊伟。封潜指曰：「此翰苑才也。」十一娘略睨之。封别曰：「妹子先归，我即继至。」入暮，果至，曰：「我适物色甚详，其人即同里孟安仁也。」十一娘知其贫，不以为可，封曰：「娘子何亦堕世情哉？此人苟长贫贱者，余当抉眸子，不复相天下士矣。」十一娘曰：「且为奈何？」曰：「愿得一物，持与订盟。」十一娘曰：「姊何草草？父母在，不遂如何？」封曰：「此为正恐其不遂耳。志若坚，生死何可夺也？」十一娘必不可，封曰：「娘子姻缘已动，而魔劫未消，所以姑来，报前好耳。请即别，当以所赠金凤钗，矫命赠之。」十一娘方谋更商，封已出门去。</p>
<p>　　时孟生贫而多才，意将择耦，故十八犹未聘也。是日忽睹两艳，归涉冥想，一更向尽，封三娘款门而入。烛之，识为日中所见，喜致诘问。曰：「妾封氏，范十一娘之女伴也。」生大悦，不暇细审，遽前拥抱，封拒曰：「妾非毛遂，乃曹邱生。十一娘愿缔永好，请倩冰也。」生愕然不信，封乃以钗示生，生喜不自已，矢曰：「劳眷注若此，仆不得十一娘，宁终鳏耳。」封遂去。</p>
<p>　　生诘旦浼邻媪诣范夫人，夫人贫之，竟不商女，立便却去。十一娘知之，心失所望，深怨封之误己也。而金钗难返，只须以死矢之。又数日，有某绅为子求婚，恐不谐，浼邑宰作伐。时某方居权要，范公心畏之，以问十一娘，十一娘不乐。母诘之，默默不言，但有涕泪。使人潜告夫人，非孟生死不嫁。公闻，益怒，竟许某绅家，且疑十一娘有私意于生，遂涓吉，速成礼。十一娘忿不食，日惟耽卧。至亲迎之前夕，忽起，揽镜自妆，夫人窃喜。俄侍女奔白：「小姐自经！」举宅惊涕，痛悔无及。三日遂葬。</p>
<p>　　孟生自邻媪反命，愤恨欲绝，然遥遥探访，妄冀复挽，察知业有主，忿火中烧，万虑俱断矣。未几，闻玉葬香埋，惨然悲丧，恨不从丽人俱死。向晚出门，意将乘昏夜一哭十一娘之墓，歘有一人来，近之，则封三娘，向生曰：「喜姻好可就矣。」生泫然曰：「卿不知十一娘亡耶？」封曰：「我所谓就者，正以其亡。可急唤家人发冢，我有异药，能令苏。」生从之，发墓破棺，复掩其穴，生自负尸，与三娘俱归，置榻上，投以药，逾时而苏。顾见三娘，问此何所，封指生曰：「此孟安仁也。」因告以故，始如梦醒。封惧漏泄，相将去十五里，避匿山村。封欲辞去，十一娘泣留作伴，使别院居。因货殉葬之饰，用为资度，亦将小有。</p>
<p>　　封每遇生来，辄走避，十一娘从容曰：「吾姊妹骨肉不啻也，然终无百年聚，计不如效英皇。」封曰：「妾少得异诀，吐纳可以长生，故不愿嫁耳。」十一娘笑曰：「世传养生术，汗牛充栋，行而效者，谁也？」封曰：「妾所得，非世人所知。世所传者，并非真诀，惟华陀五禽图差为不妄。凡修炼家，无非欲血气流通耳，若得厄逆症，作虎形立止，非其验耶？」十一娘阴与生谋，使伪为远出者。入夜强劝​​以酒，既醉，生潜入污之。三娘醒曰：「妹子害我矣！倘色戒不破，道成当升第一天。今堕奸谋，命耳！」乃起告辞，十一娘告以诚意，而哀谢之。封曰：「实相告，我乃狐也。缘瞻丽容，忽生爱慕，如茧自缠，遂有今日。此乃情魔之劫，非关人力，再留，则魔更生无底止矣。娘子福泽正远，珍重自爱。」言已而逝，夫妻惊叹久之。</p>
<p>　　逾年，生乡会果捷，官翰林。投刺谒范公，公愧悔不见，固请之，乃见生。生入执子婿礼，伏拜甚恭。公愧怒，疑生儇薄。生请间，具道情事，公不深信，使人探诸其家，方大惊喜，阴戒勿宣，惧有祸变。又二年，某绅以关节发觉，父子充辽海军，十一娘始归宁焉。</p>
<p><center><font color="teal" size="+1">11 ‧ 狐梦</font></center></p>

<p>　　余友毕怡庵，倜傥不群，豪纵自喜，貌丰肥多髭，士林知名。尝以故，至叔刺史公之别业，休憩楼上。传言楼中故多狐。毕每读青凤传，心辄向往，恨不一遇。因于楼上摄思凝想，既而归斋，日已浸暮。时暑月燠热，当户而寝。睡中有人摇之，醒而却视，则一妇人，年逾不惑，而风韵犹存。毕惊起，问其谁何。笑曰：「我狐也。蒙君注念，心窃感纳。」毕闻而喜，投以嘲谑，妇笑曰：「妾齿加长矣，纵人不见恶，先自渐沮。有小女及笄，可侍巾栉。明宵，无寓人于室，当即来。」言已而去。</p>
<p>　　至夜，焚香坐伺，妇果携女至，态度娴婉，旷世无匹。妇谓女曰：「毕郎与有宿分，即须留止，明旦早归，勿贪睡也。」毕与握手入帏，款曲备至。事已，笑曰：「肥郎痴重，使人不堪。」未明即去，既夕，自来，曰：「姊妹辈将为我贺新郎，明日即屈同去。」问何所，曰：「大姊作筵主，去此不远也。」毕果候之，良久不至，身渐倦惰，才伏案头，女忽入曰：「劳君久伺矣。」乃握手而行。奄至一处，有大院落，直上中堂，则见灯烛荧荧，灿若星点。俄而主人出，年近二旬，淡妆绝美。敛衽称贺已，将践席，婢入白：「二娘子至。」见一女子入，年可十八九，笑向女曰：「妹子已破瓜矣，新郎颇如意否？」女以扇击背，白眼视之，二娘曰：「记儿时与妹相扑为戏，妹畏人数胁骨，遥呵手指，即笑不可耐。便怒我，谓我当嫁僬侥国小王子。我谓婢子他日嫁多髭郎，刺破小吻，今果然矣。」大娘笑曰：「无怪二娘怒诅也。新郎在侧，直尔憨跳。」</p>
<p>　　顷之，合尊促坐，宴笑甚欢。忽一少女抱一猫至，年可十一二，雏发未燥，而艳媚入骨。大娘曰：「四妹妹亦要见姊丈耶？此无坐处。」因提抱膝头，取肴果饵之。移时，转置二娘怀中，曰：「压我胫股酸痛。」二姊曰：「婢子许大，身如百钧重，我脆弱不堪。既欲见姊丈，姊丈故壮伟，肥膝耐坐。」乃捉置毕怀。入怀香輭，轻若无人。毕抱与同杯饮，大娘曰：「小婢勿过饮，醉失仪容，恐为姊夫所笑。」少女孜孜展笑，以手弄猫，猫戛然鸣。大娘曰：「尚不抛却，抱走蚤虱矣。」二娘曰：「请以猫奴为令，执箸交传，鸣处则饮。」众如其教。至毕，辄鸣，毕故豪饮，连举数觥，乃知小女子故捉令鸣也，因大喧笑。二姊曰：「小妹子归休，压煞郎君，恐三姊怨人。」小女郎乃抱猫去。</p>
<p>　　大姊见毕善饮，乃摘髻子，贮酒以劝。视髻，仅容升许，然饮之，觉有数斗之多，比干视之，则荷盖也。二娘亦欲相酬，毕辞不胜酒，二娘出一口脂合子，大如弹丸，酌曰：「既不胜酒，聊以示意。」毕视之，一吸可尽，接吸百口，更无干时。女在傍，以小莲杯易合子去，曰：「勿为奸人所弄。」置合案上，则一巨钵，二娘曰：「何预汝事？三日郎君，便如许亲爱耶！」毕持杯向口立尽，把之腻輭，审之，非杯，乃罗袜一钩，衬饰工绝。二娘夺骂曰：「猾婢！何时盗人履子去，怪道足冰冷也。」遂起，入室易舄。女酌毕，离席告别，女遂出村，使毕自归。瞥然醒寤，竟是梦景，而鼻口醺醺，酒气犹浓，异之。至暮，女来，曰：「昨宵未醉死耶？」毕言方疑是梦，女曰：「姊妹怖君狂噪，故托之梦，实非梦也。」</p>
<p>　　女每与毕弈，毕辄负，女笑曰：「君日嗜此，我谓必大高着，今视之，只平平耳。」毕求指诲，女曰：「弈之为术，在人自悟，我何能益君？朝夕渐染，或当有异。」居数月，毕觉稍进，女试之，笑曰：「尚未尚未。」毕出与所尝共弈者游，则人觉其异，咸奇之。毕为人坦直，胸无宿物，微泄之，女已知，责曰：「无惑乎，同道者不交狂生也。屡嘱慎密，何尚尔尔。」怫然欲去，毕谢过不遑，女乃稍解，然由此来浸疏矣。</p>
<p>　　积年余，一夕来，兀坐相向。与之弈，不弈；与之寝，不寝。怅然良久，曰：「君视我孰如青凤？」曰：「殆过之。」曰：「我自惭弗如。然聊斋与君文字交，请烦作小传，未必千载下无爱忆如君者。」毕曰：「夙有此志，曩遵旧嘱，故秘之。」女曰：「向为是嘱，今已将别，复何讳。」问何往，曰：「妾与四妹为西王母征作花鸟使，不复得来。」毕求赠言，曰：「盛气平，过自寡。」遂起，捉手曰：「君送我行。」至里许，洒涕分手，曰：「彼此有志，未必无会期也。」乃去。</p>
<p>　　康熙二十一年腊月十九日，毕子与余抵足绰然堂，细述其异。余曰：「有狐若此，则聊斋之笔墨有光矣。」遂志之。</p>
<p><center><font color="teal" size="+1">12 ‧ 布客</font></center></p>

<p>　　长清某，贩布为业，客于泰安。闻有术人工星命之学，诣问休咎。术人推之曰：「运数大恶，可速归。」某惧，囊赀北下。途中遇一短衣人，似是隶胥。渐渍与语，遂相知悦。屡市餐饮，呼与共啜。短衣人甚德之。某问所干营，答言：「将适长清，有所勾致。」问为何人。短衣人出牒，示令自审；第一即己姓名。骇曰：「何事见勾？」短衣人曰：「我非生人，乃蒿里山东四司隶役。想子寿数尽矣。」某出涕求救。鬼曰：「不能。然牒上名多，拘集尚需时日。子速归，处置后事，我最后相招，此即所以报交好耳。」无何，至河际，断绝桥梁，行人艰涉。鬼曰：「子行死矣，一文亦将不去。请即建桥，利行人；虽颇烦费，然于子未必无小益。」某然之。归，告妻子作周身具。克日鸠工建桥。久之，鬼竟不至。心窃疑之。</p>
<p>　　一日，鬼忽来曰：「我已以建桥事上报城隍，转达冥司矣，谓此一节可延寿命。今牒名已除，敬以报命。」某喜感谢。后再至泰山，不忘鬼德，敬赍楮锭，呼名酹奠。既出，见短衣人匆遽而来曰：「子几祸我！适司君方莅事，幸不闻知；不然，奈何！」送之数武，曰：「后勿复来。倘有事北往，自当迂道过访。」遂别而去。</p>
<p><center><font color="teal" size="+1">13 ‧ 农人</font></center></p>

<p>　　有农人芸于山下，妇以陶器为饷。食已，置器垅畔。向暮视之，器中余粥尽空。如是者屡。心疑之，因睨注以觇之。有狐来，探首器中。农人荷锄潜往，力击之。狐惊窜走。器囊头，苦不得脱；狐攧蹷，触器碎落，出首，见农人，窜益急，越山而去。</p>
<p>　　后数年，山南有贵家女，苦狐缠祟，敕勒无灵。狐谓女曰：「纸上符咒，能奈我何！」女绐之曰：「汝道术良深，可幸永好。顾不知生平亦有所畏者否？」狐曰：「我罔所怖。但十年前在北山时，尝窃食田畔，被一人戴阔笠，持曲项兵，几为所戮，至今犹悸。」女告父。父思投其所畏，但不知姓名、居里，无从问讯。会仆以故至山村，向人偶道。旁一人惊曰：「此与吾曩年事适相符同，将无向所逐狐，今能为怪耶？」仆异之，归告主人。主人喜，即命仆马招农人来，敬白所求。农人笑曰：「曩所遇诚有之，顾未必即为此物；且既能怪变，岂复畏一农人？」贵家固强之，使披戴如尔日状，入室以锄卓地，咤曰：「我日觅汝不可得，汝乃逃匿在此耶！今相值，决杀不宥！」言已，即闻狐鸣于室。农人益作威怒。狐即哀言乞命。农人叱曰：「速去，释汝。」女见狐奉头鼠窜而去，自是遂安。</p>
<p><center><font color="teal" size="+1">14 ‧ 章阿端</font></center></p>

<p>　　卫辉戚生，少年蕴藉，有气敢任。时大姓有巨第，白昼见鬼，死亡相继，愿以贱售。生廉其直，购居之。而第阔人稀，东院楼亭，蒿艾成林，亦姑废置，家人夜惊，辄相哗以鬼。两月余，丧一婢，无何，生妻以暮至楼亭，既归，得疾，数日寻毙。家人益惧，劝生他徙，生不听。而块然无偶，憭栗自伤，婢仆辈又时以怪异相聒。生怒，盛气襆被，独卧荒亭中，留烛以觇其异。久之，无他，亦竟睡去。</p>
<p>　　忽有人以手探被，反复扪搎。生醒视之，则一老大婢，挛耳蓬头，臃肿无度。生知其鬼，捉臂推之，笑曰：「尊范不堪承教！」婢惭，敛手蹀躞而去。少顷，一女郎自西北隅出，神情婉妙，闯然至灯下，怒骂：「何处狂生，居然高卧！」生起笑曰：「小生此间之第主，候卿讨房税耳。」遂起，裸而捉之。女急遁。生先趋西北隅，阻其归路。女既穷，便坐床上。近临之，对烛如仙；渐拥诸怀。女笑曰：「狂生不畏鬼耶？将祸尔死！」生强解裙襦，则亦不甚抗拒。已而自白：「妾章氏，小字阿端。误适荡子，刚愎不仁，横加折辱，愤悒夭逝，瘗此二十余年矣。此宅下皆坟冢也。」问：「老婢何人？」曰：「亦一故鬼，从妾服役。上有生人居，则鬼不安于夜室，适令驱君耳。」问：「扪搎何为？」笑曰：「此婢三十年未经人道，其情可悯；然亦太不自谅矣。要之：馁怯者，鬼益侮弄之；刚肠者，不敢犯也。」听邻钟响断，着衣下床，曰：「如不见猜，夜当复至。」入夕，果至，绸缪益欢。生曰：「室人不幸殂谢，感悼不释于怀。卿能为我致之否？」女闻之益戚，曰：「妾死二十年，谁一致念忆者！君诚多情，妾当极力。然闻投生有地矣，不知尚在冥司否。」</p>
<p>　　逾夕，告生曰：「娘子将生贵人家。以前生失耳环，挞婢，婢自缢死，此案未结，以故迟留。今尚寄药王廊下，有监守者。妾使婢往行贿，或将来也。」生问：「卿何闲散？」曰：「凡枉死鬼不自投见，阎摩天子不及知也。」二鼓向尽，老婢果引生妻而至。生执手大悲。妻含涕不能言。女别去，曰：「两人可话契阔，另夜请相见也。」生慰问婢死事。妻曰：「无妨，行结矣。」上床偎抱，款若平生之欢。由此遂以为常。</p>
<p>　　后五日，妻忽泣曰：「明日将赴山东，乖离苦长，奈何！」生闻言，挥涕流离，哀不自胜。女劝曰：「妾有一策，可得暂聚。」共收涕询之。女请以钱纸十提，焚南堂杏树下，持贿押生者，俾缓时日。生从之。至夕，妻至曰：「幸赖端娘，今得十日聚。」生喜，禁女勿去，留与连床，暮以暨晓，惟恐欢尽。过七八日，生以限期将满，夫妻终夜哭。问计于女。女曰：「势难再谋。然试为之，非冥资百万不可。」生焚之如数。女来，喜曰：「妾使人与押生者关说，初甚难；既见多金，​​心始摇。今已以他鬼代生矣。」自此白日亦不复去，令生塞户牖，灯烛不绝。</p>
<p>　　如是年余，女忽病瞀闷，懊憹恍惚，如见鬼状。妻抚之曰：「此为鬼病。」生曰：「端娘已鬼，又何鬼之能病？」妻曰：「不然。人死为鬼，鬼死为聻。鬼之畏聻，犹人之畏鬼也。」生欲为聘巫医。曰：「鬼何可以人疗？邻媪王氏，今行术于冥间，可往召之。然去此十余里，妾足弱，不能行，烦君焚刍马。」生从之。马方爇，即见女婢牵赤骝，授绥庭下，转瞬已杳。少间，与一老妪叠骑而来，絷马廊柱。妪入，切女十指。既而端坐，首㒔悚作态。仆地移时，蹶而起曰：「我黑山大王也。娘子病大笃，幸遇小神，福泽不浅哉！此业鬼为殃，不妨，不妨！但是病有瘳，须厚我供养，金百铤、钱百贯，盛筵一设，不得少缺。」妻一一噭应。妪又仆而苏，向病者呵叱，乃已。既而欲去。妻送诸庭外，赠之以马，欣然而去。入视女郎，似稍清醒。夫妻大悦，抚问之。女忽言曰：「妾恐不得再履人世矣。合目辄见冤鬼，命也！」因泣下。越宿，病益沉殆，曲体战栗，妄有所睹。拉生同卧，以首入怀，似畏扑捉。生一起，则惊叫不宁。如此六七日，夫妻无所为计。会生他出，半日而归，闻妻哭声。惊问，则端娘已毙床上，委蜕犹存。启之，白骨俨然。生大恸，以生人礼葬于祖墓之侧。</p>
<p>　　一夜，妻梦中呜咽。摇而问之，答云：「适梦端娘来，言其夫为聻鬼，怒其改节泉下，衔恨索命去，乞我作道场。」生早起，即将如教。妻止之曰：「度鬼非君所可与力也。」乃起去。逾刻而来，曰：「余已命人邀僧侣。当先焚钱纸作用度。」生从之。日方落，僧众毕集，金铙法鼓，一如人世。妻每谓其聒耳，生殊不闻。道场既毕，妻又梦端娘来谢，言：「冤已解矣，将生作城隍之女。烦为转致。」</p>
<p>　　居三年，家人初闻而惧，久之渐习。生不在，则隔窗启禀。一夜，向生啼曰：「前押生者，今情弊漏泄，按责甚急，恐不能久聚矣。」数日，果疾，曰：「情之所钟，本愿长死，不乐生也。今将永诀，得非数乎！」生皇遽求策。曰：「是不可为也。」问：「受责乎？」曰：「薄有所罚。然偷生罪大，偷死罪小。」言讫，不动。细审之，面庞形质，渐就澌灭矣。生每独宿亭中，冀有他遇，终亦寂然，人心遂安。</p>
<p><center><font color="teal" size="+1">15 ‧ 馎饦媪</font></center></p>

<p>　　韩生居别墅半载，腊尽始返。一夜，妻方卧，闻人行声。视之，炉中煤火，炽耀甚明。见一媪，可八九十，鸡皮橐背，衰发可数。向女曰：「食馎饦否？」女惧不敢应。媪遂以铁箸拨火，加釜其上；又注以水。俄闻汤沸。媪撩襟启腰橐，出馎饦数十枚，投汤中，历历有声。自言曰：「待寻箸来。」遂出门去。女乘媪去，急起捉釜倾箦后，蒙被而卧。少刻，媪至，逼问釜汤所在。女大惧而号。家人尽醒，媪始去。启箦照视，则土鳖虫数十，堆累其中。</p>
<p><center><font color="teal" size="+1">16 ‧ 金永年</font></center></p>

<p>　　利津金永年，八十二岁无子，媪七十八岁，自分绝望。忽梦神告曰：「本应绝嗣，念汝贸贩平准，赐予一子。」醒以告媪，媪曰：「此真妄想。两人皆将就木，何由生子？」无何，媪腹震动，十月，竟举一男。</p>
<p><center><font color="teal" size="+1">17 ‧ 花姑子</font></center></p>

<p>　　安幼舆，陕之拔贡生。为人挥霍好义，喜放生。见猎者获禽，辄不惜重直，买释之。会舅家丧葬，往助执绋。暮归，路经华岳，迷窜山谷中。心大恐。一矢之外，忽见灯火，趋投之。数武中，歘见一叟，伛偻曳杖，斜径疾行。安停足，方欲致问。叟先诘谁何。安以迷途告；且言灯火处必是山村，将以投止。叟曰：「此非安乐乡。幸老夫来，可从去，茅庐可以下榻。」安大悦，从行里许，睹小村。叟扣荆扉，一妪出，启关曰：「郎子来耶？」叟曰：「诺。」既入，则舍宇湫隘。叟挑灯促坐，便命随事具食。又谓妪曰：「此非他，是吾恩主。婆子不能行步，可唤花姑子来酾酒。」俄女郎以馔具入，立叟侧，秋波斜盼。安视之，芳容韶齿，殆类天仙。叟顾令煨酒。房西隅有煤炉，女即入房拨火。安问：「此公何人？」答云：「老夫章姓。七十年止有此女。田家少婢仆，以君非他人，遂敢出妻见子，幸勿哂也。」安问：「婿家何里？」答言：「尚未。」安赞其惠丽，称不容口。</p>
<p>　　叟方谦挹，忽闻女郎惊号。叟奔入，则酒沸火腾。叟乃救止，诃曰：「老大婢，濡猛不知耶！」回首，见炉傍有薥心插紫姑未竟，又诃曰：「发蓬蓬许，裁如婴儿！」持向安曰：「贪此生涯，致酒腾沸。蒙君子奖誉，岂不羞死！」安审谛之，眉目袍服，制甚精工。赞曰：「虽近儿戏，亦见慧心。」斟酌移时，女频来行酒，嫣然含笑，殊不羞濇。安注目情动。忽闻妪呼，叟便去。安觑无人，谓女曰：「睹仙容，使我魂失。欲通媒妁，恐其不遂，如何？」女抱壶向火，默若不闻；屡问不对。生渐入室。女起，厉色曰：「狂郎入闼将何为！」生长跽哀之。女夺门欲去。安暴起要遮，狎接剧亟。女颤声疾呼，叟匆遽入问。安释手而出，殊切愧惧。女从容向父曰：「酒复涌沸，非郎君来，壶子融化矣。」安闻女言，心始安妥，益德之。魂魄颠倒，丧所怀来。于是伪醉离席，女亦遂去。叟设茵褥，阖扉乃出。安不寐；未曙，呼别。至家，即浼交好者造庐求聘，终日而返，竟莫得其居里。安遂命仆马，寻途自往。至则绝壁巉岩，竟无村落；访诸近里，则此姓绝少。失望而归，并忘食寝。由此得昏瞀之疾：强啖汤粥，则唾𠹍欲吐；溃乱中，辄呼花姑子。家人不解，但终夜环伺之，气势阽危。</p>
<p>　　一夜，守者困怠并寐，生蒙瞳中，觉有人揣而抁之。略开眸，则花姑子立床下，不觉神气清醒。熟视女郎，潸潸涕堕。女倾头笑曰：「痴儿何至此耶？」乃登榻，坐安股上，以两手为按太阳穴。安觉脑麝奇香，穿鼻沁骨。按数刻，忽觉汗满天庭，渐达肢体。小语曰：「室中多人，我不便住。三日当复相望。」又于绣祛中出数蒸饼置床头，悄然遂去。安至中夜，汗已思食，扪饼啖之。不知所苞何料，甘美非常，遂尽三枚。又以衣覆余饼，懵㥭酣睡，辰分始醒，如释重负。</p>
<p>　　三日，饼尽，精神倍爽。乃遣散家人。又虑女来不得其门而入，潜出斋庭，悉脱扃键。未几，女果至，笑曰：「痴郎子！不谢巫耶？」安喜极，抱与绸缪，恩爱甚至。已而曰：「妾冒险蒙垢，所以故，来报重恩耳。实不能永谐琴瑟，幸早别图。」安默默良久，乃问曰：「素昧生平，何处与卿家有旧，实所不忆。」女不言，但云：「君自思之。」生固求永好。女曰：「屡屡夜奔，固不可；常谐伉俪，亦不能。」安闻言，邑邑而悲。女曰：「必欲相谐，明宵请临妾家。」安乃收悲以忻，问曰：「道路辽远，卿纤纤之步，何遂能来？」曰：「妾固未归。东头聋媪我姨行，为君故，淹留至今，家中恐所疑怪。」安与同衾，但觉气息肌肤，无处不香。问曰：「熏何芗泽，致侵肌骨？」女曰：「妾生来便尔，非由熏饰。」安益奇之。女早起言别。安虑迷途，女约相候于路。安抵暮驰去，女果伺待，偕至旧所。叟媪欢逆。酒肴无佳品，杂具藜藿。既而请客安寝。女子殊不瞻顾，颇涉疑念。更既深，女始至，曰：「父母絮絮不寝，致劳久待。」浃洽终夜，谓安曰：「此宵之会，乃百年之别。」安惊问之。答曰：「父以小村孤寂，故将远徙。与君好合，尽此夜耳。」安不忍释，俯仰悲怆。依恋之间，夜色渐曙。叟忽闯然入，骂曰：「婢子玷我清门，使人愧怍欲死！」女失色，草草奔去。叟亦出，且行且詈。安惊孱遌怯，无以自容，潜奔而归。</p>
<p>　　数日徘徊，心景殆不可过。因思夜往，逾墙以观其便。叟固言有恩，即令事泄，当无大谴。遂乘夜窜往，蹀躞山中，迷闷不知所往。大惧。方觅归途，见谷中隐有舍宇；喜诣之，则闬闳高壮，似是世家，重门尚未扃也。安向门者询章氏之居。有青衣人出，问：「昏夜何人询章氏？」安曰：「是吾亲好，偶迷居向。」青衣曰：「男子无问章也。此是渠妗家，花姑即今在此，容传白之。」入未几，即出邀安。才登廊舍，花姑趋出迎，谓青衣曰：「安郎奔波中夜，想已困殆，可伺床寝。」少间，携手入帏。安问：「妗家何别无人？」女曰：「妗他出，留妾代守。幸与郎遇，岂非夙缘？」然偎傍之际，觉甚膻腥，心疑有异。女抱安颈，遽以舌舐鼻孔，彻脑如刺。安骇绝，急欲逃脱；而身若巨绠之缚。少时，闷然不觉矣。</p>
<p>　　安不归，家中逐者穷人迹。或言暮遇于山径者。家人入山，则见裸死危崖下。惊怪莫察其由，舁归。众方聚哭，一女郎来吊，自门外噭啕而入。抚尸捺鼻，涕洟其中，呼曰：「天乎，天乎！何愚冥至此！」痛哭声嘶，移时乃已。告家人曰：「停以七日，勿殓也。」众不知何人，方将启问；女傲不为礼，含涕径出。留之不顾；尾其后，转眸已渺。群疑为神，谨遵所教。夜又来，哭如昨。至七夜，安忽苏，反侧以呻。家人尽骇。女子入，相向呜咽。安举手，挥众令去。女出青草一束，燂汤升许，即床头进之，顷刻能言。叹曰：「再杀之惟卿，再生之亦惟卿矣！」因述所遇。女曰：「此蛇精冒妾也。前迷道时所见灯光，即是物也。」安曰：「卿何能起死人而肉白骨也？勿乃仙乎？」曰：「久欲言之，恐致惊怪。君五年前，曾于华山道上买猎獐而放之否？」曰：「然，其有之。」曰：「是即妾父也。前言大德，盖以此故。君前日已生西村王主政家。妾与父讼诸阎摩王，阎摩王弗善也。父愿坏道代郎死，哀之七日，始得当。今之邂逅，幸耳。然君虽生，必且痿痹不仁；得蛇血合酒饮之，病乃可除。」生衔恨切齿，而虑其无术可以擒之。女曰：「不难。但多残生命，累我百年不得飞升。其穴在老崖中，可于晡时聚茅焚之，外以强弩戒备，妖物可得。」言已，别曰：「妾不能终事，实所哀惨。然为君故，业行已损其七，幸悯宥也。月来觉腹中微动，恐是孽根。男与女，岁后当相寄耳。」流涕而去。</p>
<p>　　安经宿，觉腰下尽死，爬抓无所痛痒。乃以女言告家人。家人往，如其言，炽火穴中。有巨白蛇冲焰而出。数弩齐发，射杀之。火熄入洞，蛇大小数百头，皆焦臭。家人归，以蛇血进。安服三日，两股渐能转侧，半年始起。后独行谷中，遇老媪以绷席抱婴儿授之，曰：「吾女致意郎君。」方欲问讯，瞥不复见。启襁视之，男也。抱归，竟不复娶。</p>
<p>　　异史氏曰：「人之所以异于禽兽者几希，此非定论也。蒙恩衔结，至于没齿，则人有惭于禽兽者矣。至于花姑，始而寄慧于憨，终而寄情于恝。乃知憨者慧之极，恝者情之至也。仙乎，仙乎！」</p>
<p><center><font color="teal" size="+1">18 ‧ 武孝廉</font></center></p>

<p>　　武孝廉石某，囊赀赴都，将求铨叙。至德州，暴病，唾血不起，长卧舟中。仆篡金亡去。石大恚，病益加，资粮断绝。榜人谋委弃之。会有女子乘船，夜来临泊，闻之，自愿以舟载石。榜人悦，扶石登女舟。石视之，妇四十余，被服粲丽，神采犹都。呻以感谢。妇临审曰：「君夙有瘵根，今魂魄已游墟墓。」石闻之，噭然哀哭。妇曰：「我有丸药，能起死。苟病瘳，勿相忘。」石洒泣矢盟。妇乃以药饵石；半日，觉少痊。妇即榻供甘旨，殷勤过于夫妇。石益德之。月余，病良已。石膝行而前，敬之如母。妇曰：「妾茕独无依，如不以色衰见憎，愿侍巾栉。」时石三十余，丧偶经年，闻之，喜惬过望，遂相燕好。妇乃出藏金，使入都营干，相约返与同归。</p>
<p>　　石赴都夤缘，选得本省司阃；余金市鞍马，冠盖赫奕。因念妇腊已高，终非良偶，因以百金聘王氏女为继室。心中悚怯，恐妇闻知，遂避德州道，迂途履任。年余，不通音耗。有石中表，偶至德州，与妇为邻。妇知之，诣问石况。某以实对。妇大骂，因告以情。某亦代为不平，慰解曰：「或署中务冗，尚未暇遑。乞修尺一书，为嫂寄之。」妇如其言。某敬以达石，石殊不置意。又年余，妇自往归石，止于旅舍，托官署司宾者通姓氏。石令绝之。一日，方燕饮，闻喧詈声，释杯凝听，则妇已搴帘入矣。石大骇，面色如土。妇指骂曰：「薄情郎！安乐耶？试思富若贵何所自来？我与汝情分不薄，即欲置婢妾，相谋何害？」石累足屏气，不能复作声。久之，长跽自投，诡辞乞宥。妇气稍平。石与王氏谋，使以妹礼见妇。王氏雅不欲；石固哀之，乃往。王拜，妇亦答拜。曰：「妹勿惧，我非悍妒者。曩事，实人情所不堪，即妹亦当不愿有是郎。」遂为王缅述本末。王亦愤恨，因与交詈石。石不能自为地，惟求自赎，遂相安帖。</p>
<p>　　初，妇之未入也，石戒阍人勿通。至此，怒阍人，阴诘让之。阍人固言管钥未发，无入者，不服。石疑之而不敢问妇，两虽言笑，而终非所好也。幸妇娴婉，不争夕。三餐后，掩闼早眠，并不问良人夜宿何所。王初犹自危；见其如此，益敬之。厌旦往朝，如事姑嫜。妇御下宽和有体，而明察若神。</p>
<p>　　一日，石失印绶，合署沸腾，屑屑还往，无所为计。妇笑言：「勿忧，竭井可得。」石从之，果得之。叩其故，辄笑不言。隐约间，似知盗者姓名，然终不肯泄。居之终岁，察其行多异。石疑其非人，常于寝后使人瞷听之，但闻床上终夜作振衣声，亦不知其何为。妇与王极相爱怜。</p>
<p>　　一夕，石以赴臬司未归，妇与王饮，不觉过醉，就卧席间，化而为狐。王怜之，覆以锦褥。未几，石入，王告以异。石欲杀之。王曰：「即狐，何负于君？」石不听，急觅佩刀。而妇已醒，骂曰：「虺蝮之行，而豺狼之心，必不可以久居！曩所啖药，乞赐还也！」即唾石面。石觉森寒如浇冰水，喉中习习作痒；呕出，则丸药如故。妇拾之，忿然径出，追之已杳。石中夜旧症复作，血嗽不止，半岁而卒。</p>
<p>　　异史氏曰：「石孝廉，翩翩若书生。或言其折节能下士，语人如恐伤。壮年殂谢，士林悼之。至闻其负狐妇一事，则与李十郎何以少异？ 」</p>
<p><center><font color="teal" size="+1">19 ‧ 西湖主</font></center></p>

<p>　　陈生弼教，字明允，燕人也。家贫，从副将军贾绾作记室。泊舟洞庭。适猪婆龙浮水面，贾射之中背。有鱼衔龙尾不去，并获之。锁置桅间，奄存气息；而龙吻张翕，似求援拯。生恻然心动，请于贾而释之。携有金创药，戏敷患处，纵之水中，浮沉逾刻而没。</p>
<p>　　后年余，生北归，复经洞庭，大风覆舟。幸扳一竹簏，漂泊终夜，絓木而止。援岸方升，有浮尸继至，则其童仆。力引出之，已就毙矣。惨怛无聊，坐对憩息。但见小山耸翠，细柳摇青，行人绝少，无可问途。自迟明以及辰后，怅怅靡之。忽童仆肢体微动，喜而扪之。无何，呕水数斗，醒然顿苏。相与曝衣石上，近午始燥可着。而枵肠辘辘，饥不可堪。于是越山疾行，冀有村落。才至半山，闻鸣镝声。方疑听所，有二女郎乘骏马来，骋如撒菽。各以红绡抹额，髻插雉尾；着小袖紫衣，腰束绿锦；一挟弹，一臂青鞲。度过岭头，则数十骑猎于榛莽，并皆姝丽，装束若一。生不敢前。有男子步驰，似是驭卒，因就问之。答曰：「此西湖主猎首山也。」生述所来，且告之馁。驭卒解裹粮授之。嘱云：「宜即远避，犯驾当死！」生惧，疾趋下山。茂林中隐有殿阁，谓是兰若。近临之，粉垣围沓，溪水横流；朱门半启，石桥通焉。攀扉一望，则台榭环云，拟于上苑，又疑是贵家园亭。逡巡而入，横藤碍路，香花扑人。过数折曲栏，又是别一院宇，垂杨数十株，高拂朱檐。山鸟一鸣，则花片齐飞；深苑微风，则榆钱自落。怡目快心，殆非人世。穿过小亭，有秋千一架，上与云齐；而罥索沉沉，杳无人迹。</p>
<p>　　因疑地近闺阁，恇怯未敢深入。俄闻马腾于门，似有女子笑语。生与童潜伏丛花中。未几，笑声渐近。闻一女子曰：「今日猎兴不佳，获禽绝少。」又一女曰：「非是公主射得雁落，几空劳仆马也。」无何，红装数辈，拥一女郎至亭上坐。秃袖戎装，年可十四五。鬟多敛雾，腰细惊风，玉蕊琼英未足方喻。诸女子献茗熏香，灿如堆锦。移时，女起，历阶而下。一女曰：「公主鞍马劳顿，尚能秋千否？」公主笑诺。遂有驾肩者，捉臂者，褰裙者，持履者，挽扶而上。公主舒皓腕，蹑利屣，轻如飞燕，蹴入云霄。已而扶下。群曰：「公主真仙人也！」嘻笑而去。</p>
<p>　　生睨良久，神志飞扬。迨人声既寂，出诣秋千下，徘徊凝想。见篱下有红巾，知为群美所遗，喜内袖中。登其亭，见案上设有文具，遂题巾曰：「雅戏何人拟半仙？分明琼女散金莲。广寒队里应相妒，莫信凌波上九天。」题已，吟诵而出。复寻故径，则重门扃锢矣。踟蹰罔计，返而楼阁亭台，涉历几尽。一女掩入，惊问：「何得来此？」生揖之曰：「失路之人，幸能垂救。」女问：「拾得红巾否？」生曰：「有之。然已玷染，如何？」因出之。女大惊曰：「汝死无所矣！此公主所常御，涂鸦若此，何能为地？」生失色，哀求脱免。女曰：「窃窥宫仪，罪已不赦。念汝儒冠蕴藉，欲以私意相全；今孽乃自作，将何为计！」遂皇皇持巾去。生心悸肌栗，恨无翅翎，惟延颈俟死。</p>
<p>　　迂久，女复来，潜贺曰：「子有生望矣！公主看巾三四遍，冁然无怒容，或当放君去。宜姑耐守，勿得攀树钻垣，发觉不宥矣。」日已投暮，凶祥不能自必；而饿焰中烧，忧煎欲死。无何，女子挑灯至。一婢提壶榼，出酒食饷生。生急问消息。女云：「适我乘间言：『园中秀才，可恕则放之；不然，饿且死。』公主沉思云：『深夜教渠何之？』遂命馈君食。此非恶耗也。」生徊徨终夜，危不自安。辰刻向尽，女子又饷之。生哀求缓颊。女曰：「公主不言杀，亦不言放。我辈下人，何敢屑屑渎告？」既而斜日西转，眺望方殷，女子坌息急奔而入，曰：「殆矣！多言者泄其事于王妃；妃展巾抵地，大骂狂伧，祸不远矣！」生大惊，面如灰土，长跽请教。忽闻人语纷拿，女摇手避去。数人持索，汹汹入户。内一婢熟视曰：「将谓何人，陈郎耶？」遂止持索者，曰：「且勿且勿，待白王妃来。」返身急去。少间来，曰：「王妃请陈郎入。」生战惕从之。经数十门户，至一宫殿，碧箔银钩。即有美姬揭帘，唱：「陈郎至。」上一丽者，袍服炫冶。生伏地稽首，曰：「万里孤臣，幸恕生命。」妃急起，自曳之曰：「我非君子，无以有今日。婢辈无知，致迕佳客，罪何可赎！」即设华筵，酌以镂杯。生茫然不解其故。妃曰：「再造之恩，恨无所报。息女蒙题巾之爱，当是天缘，今夕即遣奉侍。」生意出非望，神惝恍而无着。</p>
<p>　　日方暮，一婢前曰：「公主已严妆讫。」遂引生就帐。忽而笙管敖曹；阶上悉践花罽；门堂藩溷，处处皆笼烛。数十妖姬，扶公主交拜。麝兰之气，充溢殿庭。既而相将入帏，两相倾爱。生曰：「羁旅之臣，生平不省拜侍。点污芳巾，得免斧锧，幸矣；反赐姻好，实非所望。」公主曰：「妾母，湖君妃子，乃扬江王女。旧岁归宁，偶游湖上，为流矢所中。蒙君脱免，又赐刀圭之药，一门戴佩，常不去心。郎勿以非类见疑。妾从龙君得长生诀，愿与郎共之。」生乃悟为神人。因问：「婢子何以相识？」曰：「尔日洞庭舟上，曾有小鱼衔尾，即此婢也。」又问：「既不见诛，何迟迟不赐纵脱？」笑曰：「实怜君才，但不自主。颠倒终夜，他人不及知也。」生叹曰：「卿，我鲍叔也。馈食者谁？」曰：「阿念，亦妾腹心。」生曰：「何以报德？」笑曰：「侍君有日，徐图塞责未晚耳。」问：「大王何在？」曰：「从关圣征蚩尤未归。」</p>
<p>　　居数日，生虑家中无耗，悬念綦切，乃先以平安书遣仆归。家中闻洞庭舟覆，妻子缞绖已年余矣。仆归，始知不死；而音问梗塞，终恐漂泊难返。又半载，生忽至，裘马甚都，囊中宝玉充盈。由此富有巨万，声色豪奢，世家所不能及。七八年间，生子五人。日日宴集宾客，宫室饮馔之奉，穷极丰盛。或问所遇，言之无少讳。</p>
<p>　　有童稚之交梁子俊者，宦游南服十余年。归过洞庭，见一画舫，雕槛朱窗，笙歌幽细，缓荡烟波。时有美人推窗凭跳。梁目注舫中，见一少年丈夫，科头叠股其上；傍有二八姝丽，挪莎交摩。念必楚襄贵官，而驺从殊少。凝眸审谛，则陈明允也。不觉凭栏酣叫。生闻呼罢棹，出临鹢首，邀梁过舟。见残肴满案，酒雾犹浓。生立命撤去。顷之，美婢三五，进酒烹茗，山海珍错，目所未睹。梁惊曰：「十年不见，何富贵一至于此！」笑曰：「君小觑穷措大不能发迹耶？」问：「适共饮何人？」曰：「山荆耳。」梁又异之。问：「携家何往？」答：「将西渡。」梁欲再诘，生遽命歌以侑酒。一言甫毕，旱雷聒耳，肉竹嘈杂，不复可闻言笑。梁见佳丽满前，乘醉大言曰：「明允公，能令我真箇销魂否？」生笑云：「足下醉矣！然有一美妾之赀，可赠故人。」遂命侍儿进明珠一颗，曰：「绿珠不难购，明我非吝惜。」乃趣别曰：「小事忙迫，不及与故人久聚。」送梁归舟，开缆径去。梁归，探诸其家，则生方与客饮，益疑。因问：「昨在洞庭，何归之速？」答曰：「无之。」梁乃追述所见，一座尽骇。生笑曰：「君误矣，仆岂有分身术耶？」众异之，而究莫解其故。后八十一岁而终。迨殡，讶其棺轻；开之，则空棺耳。</p>
<p>　　异史氏曰：「竹簏不沉，红巾题句，此其中具有鬼神；而要皆恻隐之一念所通也。迨宫室妻妾，一身而两享其奉，即又不可解矣。昔有愿娇妻美妾，贵子贤孙，而兼长生不死者，仅得其半耳。岂仙人中亦有汾阳、季伦耶？」</p>
<p><center><font color="teal" size="+1">20 ‧ 孝子</font></center></p>

<p>　　青州东香山之前，有周顺亭者，事母至孝。母股生巨疽，痛不可忍，昼夜嚬呻，周抚肌进药，至忘寝食。数月不痊，周忧煎无以为计。梦父告曰：「母疾，赖汝孝。然此创非人膏涂之，不能愈，徒劳焦恻也。」醒而异之，乃起，以利刃割胁肉，肉脱落，觉不甚苦，急以布缠腰际，血亦不注。于是烹肉作膏，敷母患处，痛截然顿止。母喜，问何药而灵效如此，周诡对之，母创寻愈。周每掩护割处，即妻子亦不知也。既痊，有巨痕如掌，妻诘之，始得其情。</p>
<p>　　异史氏曰：割股为伤生之事，君子不贵。然愚夫妇，何知伤生之为不孝哉？亦行其心之所不自已者而已。有斯人，而知孝子之真，犹在天壤。司风教者，重务良多，无暇彰表，则阐幽明微，赖兹刍荛。</p>
<p><center><font color="teal" size="+1">21 ‧ 狮子</font></center></p>

<p>　　暹逻贡狮，每止处，观者如堵。其形状与世传绣画者迥异，毛黑黄色，长数寸，或投以鸡，先以爪抟而吹之，一吹，则毛尽落如扫，亦理之奇也。</p>
<p><center><font color="teal" size="+1">22 ‧ 阎王</font></center></p>

<p>　　李久常，临朐人。壶榼于野，见旋风蓬蓬而来，敬酹奠之。后以故他适，路傍有广第，殿阁弘丽。一青衣人自内出，邀李。李固辞。青衣要遮甚殷。李曰：「素不识荆，得无误耶？」青衣云：「不误。」便言李姓字。问：「此谁家？」答云：「入自知之。」入，进一层门，见一女子手足钉扉上。近视，其嫂也。大骇。李有嫂，臂生恶疽，不起者年余矣。因自念何得至此。转疑招致意恶，畏沮却步。青衣促之，乃入。至殿下，上一人，冠带如王者，气象威猛。李跪伏，莫敢仰视。王者命曳起之。慰之曰：「勿惧。我以曩昔扰子杯酌，欲一见相谢，无他故也。」李心始安，然终不知其故。王者又曰：「汝不忆田野酹奠时乎？」李顿悟，知其为神。顿首曰：「适见嫂氏受此严刑，骨肉之情，实怆于怀。乞王怜宥！」王者曰：「此甚悍妒，宜得是罚。三年前，汝兄妾盘肠而产，彼阴以针刺肠上，俾至今脏腑常痛。此岂有人理者！」李固哀之。乃曰：「便以子故宥之。归当劝悍妇改行。」李谢而出，则扉上无人矣。</p>
<p>　　归视嫂，嫂卧榻上，创血殷席。时以妾拂意故，方致诟骂。李遽劝曰：「嫂无复尔！今日恶苦，皆平日忌嫉所致。」嫂怒曰：「小郎若个好男儿；又房中娘子贤似孟姑姑，任郎君东家眠，西家宿，不敢一作声。自当是小郎大好干纲，到不得代哥子降伏老媪！」李微晒曰：「嫂勿怒。若言其情，恐欲哭不暇矣。」曰： 「便曾不盗得王母箩中线，又未与玉皇香案吏一眨眼，中怀坦坦，何处可用哭者！」李小语曰：「针刺人肠，宜何罪？」嫂勃然色变，问此言之因。李告之故。嫂战惕不已，涕泗流离而哀鸣曰：「吾不敢矣！」啼泪未干，觉痛顿止，旬日而瘥。由是立改前辙，遂称贤淑。后妾再产，肠复堕，针宛然在焉。拔去之，肠痛乃瘳。</p>
<p>　　异史氏曰：「或谓天下悍妒如某者，正复不少，恨阴网之漏多也。余谓：不然。冥司之罚，未必无甚于钉扉者，但无回信耳。」</p>
<p><center><font color="teal" size="+1">23 ‧ 土偶</font></center></p>

<p>　　沂水马姓者，娶妻王氏，琴瑟甚敦。马早逝。王父母欲夺其志，王矢不他。姑怜其少，亦劝之，王不听。母曰：「汝志良佳；然齿太幼，儿又无出。每见有勉强于初，而贻羞于后者，固不如早嫁，犹恒情也。」王正容，以死自誓，母乃任之。</p>
<p>　　女命塑工肖夫像，每食，酹献如生时。一夕，将寝，忽见土偶人欠伸而下。骇心愕顾，即已暴长如人，真其夫也。女惧，呼母。鬼止之曰：「勿尔。感卿情好，幽壤酸辛。一门有忠贞，数世祖宗，皆有光荣。吾父生有损德，应无嗣，遂至促我茂龄；冥司念尔苦节，故令我归，与汝生一子承祧绪。」女亦沾衿。遂燕好如平生。鸡鸣，即下榻去。如此月余，觉腹微动。鬼乃泣曰：「限期已满，从此永诀矣！」遂绝。</p>
<p>　　女初不言；即而腹渐大，不能隐，阴以告母。母疑涉妄；然窥女无他，大惑不解。十月，果举一男。向人言之，闻者罔不匿笑；女亦无以自申。有里正故与马有却，告诸邑令。今拘讯邻人，并无异言。今曰：「闻鬼子无影，有影者伪也。」抱儿日中，影淡淡如轻烟然。又刺儿指血傅土偶上，立入无痕；取他偶涂之，一拭便去。以此信之。长数岁，口鼻言动，无一不肖马者。群疑始解。</p>
<p><center><font color="teal" size="+1">24 ‧ 长治女子</font></center></p>

<p>　　陈欢乐，潞之长治人。有女慧美。有道士行乞，睨之而去。由是日持钵近廛间。适一瞽人自陈家出，道士追与同行，问何来。瞽云：「适过陈家推造命。」道士曰：「闻其家有女郎，我中表亲。欲求姻好，但未知其甲子。」瞽为之述之，道士乃别而去。居数日，女绣于房，忽觉足麻痹，渐至股，又渐至腰腹；俄而晕然倾仆。定逾刻，始恍惚能立，将寻告母。及出门，则见茫茫黑波中，一路如线；骇而却退，门舍居庐，已被黑水渰没。又视路上，行人绝少，惟道士缓步于前。遂遥尾之，冀见同乡以相告语。走数里以来，忽睹里舍，视之，则己家门。大骇曰：「奔驰如许，固犹在村中。何向来迷惘若此！」欣然入门，父母尚未归。复仍至己房，所绣业履，犹在榻上。自觉奔波殆极，就榻憩坐。道士忽入，女大惊，欲遁。道士捉而捺之。女欲号，则瘖不能声。道士急以利刃剖女心。女觉魂飘飘离壳而立。四顾家舍全非，惟有崩崖若覆。视道士以己心血点木人上，又复叠指诅咒；女觉木人遂与己合。道士嘱曰：「自兹当听差遣，勿得违误！」遂佩戴之。</p>
<p>　　陈氏失女，举家惶惑。寻至牛头岭，始闻村人传言，岭下一女子剖心而死。陈奔验，果其女也。泣以愬宰。宰拘岭下居人，拷掠几遍，迄无端绪。姑收群犯，以待覆勘。道士去数里外，坐路旁柳树下，忽谓女曰：「今遣汝第一差，往侦邑中审狱状。去当隐身暖阁上。倘见官宰用印，即当趋避，切记勿忘！限汝辰去巳来。迟一刻，则以一针刺汝心中，令作急痛；二刻，刺二针；至三针，则使汝魂魄销灭矣。」女闻之，四体惊悚，飘然遂去。瞬息至官廨，如言伏阁上。时岭下人罗跪堂下，尚未讯诘。适将钤印公牒，女未及避，而印已出匣。女觉身躯重耎，纸格似不能胜，嚗然作响。满堂愕顾。宰命再举，响如前；三举，翻坠地下。众悉闻之。宰起祝曰：「如是冤鬼，当便直陈，为汝昭雪。」女哽咽而前，历言道士杀己状，遣己状。宰差役驰去，至柳树下，道士果在。捉还，一鞫而服。人犯乃释。宰问女：「冤雪何归？」女曰：「将从大人。」宰曰：「我署中无处可容，不如暂归汝家。」女良久曰：「官署即吾家，我将入矣。」宰又问，音响已寂。退入宅中，则夫人生女矣。</p>
<p><center><font color="teal" size="+1">25 ‧ 义犬</font></center></p>

<p>　　潞安某甲，父陷狱将死。搜括囊蓄，得百金，将诣郡关说。跨骡出，则所养黑犬从之。呵逐使退；既走，则又从之，鞭逐不返。从行数十里。某下骑，趋路侧私焉。既乃以石投犬，犬始奔去；某既行，则犬歘然复来，啮骡尾足。某怒鞭之。犬鸣吠不已。忽跃在前，愤龁骡首，似欲阻其去路。某以为不祥，益怒，回骑驰逐之。视犬已远，乃返辔疾驰；抵郡已暮。及扪腰橐，金亡其半。涔涔汗下，魂魄都失。辗转终夜，顿念犬吠有因。候关出城，细审来途。又自计南北冲衢，行人如蚁，遗金宁有存理？逡巡至下骑所，见犬毙草间，毛汗湿如洗。提耳起视，则封金俨然。感其义，买棺葬之，人以为义犬冢云。</p>
<p><center><font color="teal" size="+1">26 ‧ 鄱阳神</font></center></p>

<p>　　翟湛持，司理饶州，道经鄱阳湖。湖上有神祠，停盖游瞻。内雕丁普郎死节臣像，翟姓一神，最居末坐。翟曰：「吾家宗人，何得在下！」遂于上易一座。既而登舟，大风断帆，桅樯倾侧，一家哀号。俄一小舟破浪而来；既近官舟，急挽翟登小舟，于是家人尽登。审视其人，与翟姓神无少异。无何，浪息，寻之已杳。</p>
<p><center><font color="teal" size="+1">27 ‧ 伍秋月</font></center></p>

<p>　　秦邮王鼎，字仙湖。为人慷慨有力，广交游。年十八，未娶，妻殒。每远游，恒经岁不返。兄鼐，江北名士，友于甚笃。劝弟勿游，将为择偶。生不听，命舟抵镇江访友。友他出，因税居于逆旅阁上。江水澄波，金山在目，心什快之。次日，友人来，请生移居；辞不去。</p>
<p>　　居半月余，夜梦女郎，年可十四五，容华端妙，上床与合，既寤而遗。颇怪之，亦以为偶。入夜，又梦之。如是三四夜。心大异，不敢息烛，身虽偃卧，惕然自警。才交睫，梦女复来；方狎，忽自惊寤；急开目，则少女如仙，俨然犹在抱也。见生醒，顿自愧怯。生虽知非人，意亦甚得；无暇问讯，真与驰骤。女若不堪，曰：「狂暴如此，无怪人不敢明告也。」生始诘之。答云：「妾伍氏秋月。先父名儒，邃于易数。常珍爱妾；但言不永寿，故不许字人。后十五岁果夭殁，即攒瘗阁东，令与地平。亦无冢志，惟立片石于棺侧，曰：『女秋月，葬无冢，三十年，嫁王鼎。』今已三十年，君适至。心喜，亟欲自荐；寸心羞怯，故假之梦寐耳。」王亦喜，复求讫事。曰：「妾少须阳气，欲求复生，实不禁此风雨。后日好合无限，何必今宵。」遂起而去。次日，复至，坐对笑谑，欢若生平。灭烛登床，无异生人；但女既起，则遗泄流离，沾染茵褥。</p>
<p>　　一夕，明月莹澈，小步庭中。问女：「冥中亦有城郭否？」答曰：「等耳。冥间城府，不在此处，去此可三四里。但以夜为昼。」问：「生人能见之否？ 」答云：「亦可。」生请往观，女诺之。乘月去，女飘忽若风，王极力追随。歘至一处，女言：「不远矣。」王瞻望殊罔所见。女以唾涂其两眦，启之，明倍于常，视夜色不殊白昼。顿见雉堞在杳霭中；路上行人，如趋墟市。俄二皂絷三四人过，末一人怪类其兄。趋近之，果兄。骇问：「兄哪得来？」兄见生，潸然零涕，言：「自不知何事，强被拘囚。」王怒曰：「我兄秉礼君子，何至缧绁如此！」便请二皂，幸且宽释。皂不肯，殊大傲睨。生恚欲与争。兄止之曰：「此是官命，亦合奉法。但余乏用度，索贿良苦。弟归，宜措置。」生把兄臂，哭失声。皂怒，猛掣项索，兄顿颠蹷。生见之，忿火填胸，不能制止，即解佩刀，立决皂首。一皂喊嘶，生又决之。女大惊曰：「杀官使，罪不宥！迟则祸及！请即觅舟北发，归家勿摘提幡，杜门绝出入，七日保无虑也。」王乃挽兄夜买小舟，火急北渡。归见吊客在门，知兄果死。闭门下钥，始入。视兄已渺；入室，则亡者已苏，便呼：「饿死矣！可急备汤饼。」时死已二日，家人尽骇。生乃备言其故。七日启关，去丧幡，人始知其复苏。亲友集问，但伪对之。</p>
<p>　　转思秋月，想念颇烦。遂复南下，至旧阁，秉烛久待，女竟不至。蒙胧欲寝，见一妇人来，曰：「秋月小娘子致意郎君：前以公役被杀，凶犯逃亡，捉得娘子去，见在监押。押役遇之虐。日日盼郎君，当谋作经纪。」王悲愤，便从妇去。至一城都，入西郭，指一门曰：「小娘子暂寄此间。」王入，见房舍颇繁，寄顿囚犯甚多，并无秋月。又进一小扉，斗室中有灯火。王近窗以窥，则秋月坐榻上，掩袖呜泣。二役在侧，撮颐捉履，引以嘲戏。女啼益急。一役挽颈曰：「既为罪犯，尚守贞耶？」王怒，不暇语，持刀直入，一役一刀，摧斩如麻，篡取女郎而出。幸无觉者。裁至旅舍，蓦然即醒。方怪幻梦之凶，见秋月含睇而立。生惊起曳坐，告之以梦。女曰：「真也，非梦也。」生惊曰：「且为奈何！」女叹曰：「此有定数。妾待月尽，始是生期；今已如此，急何能待！当速发瘗处，载妾同归，日频唤妾名，三日可活。但未满时日，骨耎足弱，不能为君任井臼耳。」言已，草草欲出。又返身曰：「妾几忘之，冥追若何？生时，父传我符书，言三十年后，可佩夫妇。」乃索笔疾书两符，曰：「一君自佩，一黏妾背。」送之出，志其没处，掘尺许，即见棺木，亦已败腐。侧有小碑，果如女言。发棺视之，女颜色如生。抱入房中，衣裳随风尽化。黏符已，以被褥严裹，负至江滨；呼拢泊舟，伪言妹急病，将送归其家。幸南风大竞，甫晓，已达里门。抱女安置，始告兄嫂。一家惊顾，亦莫敢直言其惑。生启衾，长呼秋月，夜辄拥尸而寝。日渐温暖。三日竟苏，七日能步；更衣拜嫂，盈盈然神仙不殊。但十步之外，须人而行；不则随风摇曳，屡欲倾侧。见者以为身有此病，转更增媚。每劝生曰：「君罪孽太深，宜积德诵经以忏之。不然，寿恐不永也。」生素不佞佛，至此皈依甚虔。后亦无恙。</p>
<p>　　异史氏曰：「余欲上言定律：『凡杀公役者，罪减平人三等。』盖此辈无有不可杀者也。故能诛锄蠹役者，即为循良；即稍苛之，不可谓虐。况冥中原无定法，倘有恶人，刀锯鼎镬，不以为酷。若人心之所快，即冥王之所善也。岂罪致冥追，遂可幸而逃哉？ 」</p>
<p><center><font color="teal" size="+1">28 ‧ 莲花公主</font></center></p>

<p>　　胶州窦旭，字晓晖。方昼寝，见一褐衣人立榻前，逡巡惶顾，似欲有言。生问之。答云：「相公奉屈。」「相公何人？」曰：「近在邻境。」从之而出。转过墙屋，导至一处，叠阁重楼，万椽相接，曲折而行。觉万户千门，迥非人世。又见宫人女官，往来甚伙，都向褐衣人问曰：「窦郎来乎？」褐衣人诺。俄，一贵官出，迎见甚恭。既登堂，生启问曰：「素既不叙，遂疏参谒。过蒙爱接，颇注疑念。」贵官曰：「寡君以先生清族世德，倾风结慕，深愿思晤焉。」生益骇，问：「王何人？」答云：「少间自悉。」无何，二女官至，以双旌导生行。入重门，见殿上一王者，见生入，降阶而迎，执宾主礼。礼已，践席，列筵丰盛。仰视殿上一扁曰「桂府」。生跼蹙不能致辞。王曰：「忝近芳邻，缘即至深。便当畅怀，勿致疑畏。」生唯唯。酒数行，笙歌作于下，钲鼓不鸣，音声幽细。稍间，王忽左右顾曰：「朕一言，烦卿等属对：『才人登桂府。』」四座方思，生即应云：「君子爱莲花。」王大悦曰：「奇哉！莲花乃公主小字，何适合如此？宁非夙分？传语公主，不可不出一晤君子。」</p>
<p>　　移时，珮环声近，兰麝香浓，则公主至矣。年十六七，妙好无双。王命向生展拜，曰：「此即莲花小女也。」拜已而去。生睹之，神情摇动，木坐凝思。王举觞劝饮，目竟罔睹。王似微察其意，乃曰：「息女宜相匹敌，但自惭不类，如何？」生怅然若痴，即又不闻。近坐者蹑之曰：「王揖君未见，王言君未闻耶？」生茫乎若失，懡㑩自惭，离席曰：「臣蒙优渥，不觉过醉，仪节失次，幸能垂宥。然日旰君勤，即告出也。」王起曰：「既见君子，实惬心好，何仓卒而便言离也？卿既不住，亦无敢于强。若烦萦念，更当再邀。」遂命内官导之出。途中内官语生曰：「适王谓可匹敌，似欲附为婚姻，何默不一言？」生顿足而悔，步步追恨，遂已至家。忽然醒寤，则返照已残。冥坐观想，历历在目。晚斋灭烛，冀旧梦可以复寻，而邯郸路渺，悔叹而已。</p>
<p>　　一夕，与友人共榻，忽见前内官来，传王命相召。生喜，从去。见王伏谒。王曳起，延止隅坐，曰：「别后知劳思眷。谬以小女子奉裳衣，想不过嫌也。」生即拜谢。王命学士大臣，陪侍宴饮。酒阑，宫人前白：「公主妆竟。」俄见数十宫女，拥公主出。以红锦覆首，凌波微步，挽上氍毹，与生交拜成礼。已而送归馆舍。洞房温清，穷极芳腻。生曰：「有卿在目，真使人乐而忘死。但恐今日之遭，乃是梦耳。」公主掩口曰：「明明妾与君，哪得是梦？」诘旦方起，戏为公主匀铅黄；已而以带围腰，布指度足。公主笑问曰：「君颠耶？」曰：「臣屡为梦误，故细志之。倘是梦时，亦足动悬想耳。」调笑未已，一宫女驰入曰：「妖入宫门，王避偏殿，凶祸不远矣！」生大惊，趋见王。王执手泣曰：「君子不弃，方图永好。讵期孽降自天，国祚将覆，且复奈何！」生惊问何说。王以案上一章，授生启读。章云：「含香殿大学士臣黑翼，为非常妖异，祈早迁都，以存国脉事：据黄门报称：自五月初六日，来一千丈巨蟒，盘踞宫外，吞食内外臣民一万三千八百余口；所过宫殿尽成丘墟，等因。臣奋勇前窥，确见妖蟒：头如山岳，目等江海；昂首则殿阁齐吞，伸腰则楼垣尽覆。真千古未见之凶，万代不遭之祸！社稷宗庙，危在旦夕！乞皇上早率宫眷，速迁乐土」云云。生览毕，面如灰土。即有宫人奔奏：「妖物至矣！」阖殿哀呼，惨无天日。王仓遽不知所为，但泣顾曰：「小女已累先生。」生坌息而返。公主方与左右抱首哀鸣，见生入，牵衿曰：「郎焉置妾？」生怆恻欲绝，乃捉腕思曰：「小生贫贱，惭无金屋。有茅庐三数间，姑同窜匿可乎？」公主含涕曰：「急何能择？乞携速往！」生乃挽扶而出。未几，至家。公主曰：「此大安宅，胜故国多矣。然妾从君来，父母何依？请别筑一舍，当举国相从。」生难之。公主号咷曰：「不能急人之急，安用郎也！」生略慰解，即已入室。公主伏床悲啼，不可劝止。焦思无术，顿然而醒，始知梦也。而耳畔啼声，嘤嘤未绝。审听之，殊非人声，乃蜂子二三头，飞鸣枕上。大叫怪事。友人诘之，乃以梦告。友人亦诧为异。共起视蜂，依依裳袂间，拂之不去。友人劝为营巢。生如所请，督工构造 。方竖两堵，而群蜂自墙外来，络绎如蝇。顶尖未合，飞集盈斗。迹所由来，则邻翁之旧圃也。圃中蜂一房，三十余年矣，生息颇繁。或以生事告翁。翁觇之，蜂户寂然。发其壁，则蛇据其中，长丈许。捉而杀之。乃知巨蟒即此物也。蜂入生家，滋息更盛，亦无他异。</p>
<p><center><font color="teal" size="+1">29 ‧ 绿衣女</font></center></p>

<p>　　于生名璟，字小宋，益都人。读书醴泉寺。夜方披诵，忽一女子在窗外赞曰：「于相公勤读哉！」因念深山何处得女子？方疑思间，女已推扉笑入曰：「勤读哉！」于惊起视之，绿衣长裙，婉妙无比。于知非人，固诘里居。女曰：「君视妾当非能咋噬者，何劳穷问？」于心好之，遂与寝处。罗襦既解，腰细殆不盈掬。更筹方尽，翩然遂去。由此无夕不至。</p>
<p>　　一夕共酌，谈吐间妙解音律。于曰：「卿声娇细，倘度一曲，必能消魂。」女笑曰：「不敢度曲，恐消君魂耳。」于固请之。曰：「妾非吝惜，恐他人所闻。君必欲之，请便献丑；但只微声示意可耳」遂以莲钩轻点足床，歌云：「树上乌臼鸟，赚奴中夜散。不怨绣鞋湿，祗恐郎无伴。」声细如蝇，裁可辨认。而静听之，宛转滑烈，动耳摇心。歌已，启门窥曰：「防窗外有人。」绕屋周视，乃入。生曰：「卿何疑惧之深？」笑曰：「谚云：『偷生鬼子常畏人。』妾之谓矣。」既而就寝，惕然不喜，曰：「生平之分，殆止此乎？」于急问之。女曰：「妾心动，妾禄尽矣。」于慰之曰：「心动眼瞤，盖是常也，何遽此云？」女稍怿，复相绸缪。更漏既歇，披衣下榻。方将启关，徘徊复返，曰：「不知何故，惿𢠹心怯。乞送我出门。」于果起，送诸门外。女曰：「君伫望我；我逾垣去，君方归。」于曰：「诺。」视女转过房廊，寂不复见。方欲归寝，闻女号救甚急。于奔往。四顾无迹，声在檐间。举首细视，则一蛛大如弹，抟捉一物，哀鸣声嘶。于破网挑下，去其缚缠，则一绿蜂，奄然将毙矣。捉归室中，置案头。停苏移时，始能行步。徐登砚池，自以身投墨汁，出伏几上，走作「谢」字。频展双翼，已乃穿窗而去。自此遂绝。</p>
<p><center><font color="teal" size="+1">30 ‧ 黎氏</font></center></p>

<p>　　龙门谢中条者，佻达无行。三十余丧妻，遗二子一女，晨夕啼号，萦累甚苦。谋聘继室，低昂未就。暂雇佣媪抚子女。一日，翔步山途，忽一妇人出其后。待以窥觇，是好女子，年二十许。心悦之，戏曰：「娘子独行，不畏怖耶？」妇走不对。又曰：「娘子纤步，山径殊难。」妇仍不顾。谢四望无人，近身侧，遽挲其腕，曳入幽谷，将以强合。妇怒呼曰：「何处强人，横来相侵！」谢牵挽而行，更不休止。妇步履跌蹶，困窘无计。乃曰：「燕婉之求，乃若此耶？缓我，当相就耳。」谢从之。偕入静壑，野合既已，遂相欣爱。妇问其里居姓氏，谢以实告。既亦问妇。妇言：「妾黎氏。不幸早寡，姑又殒殁，块然一身，无所依倚，故常至母家耳。」谢曰：「我亦鳏也，能相从乎？」妇问：「君有子女无也？」谢曰：「实不相欺：若论枕席之事，交好者亦颇不乏。祗是儿啼女哭，令人不耐。」妇踌蹰曰：「此大难事！观君衣服袜履款样，亦只平平，我自谓能办。但继母难作，恐不胜诮让也。」谢曰：「请毋疑阻。我自不言，人何干与？」妇亦微纳。转而虑曰：「肌肤已沾，有何不从？但有悍伯，每以我为奇货，恐不允谐，将复如何？」谢亦忧皇，请与逃窜。妇曰：「我亦思之烂熟。所虑家人一泄，两非所便。」谢云：「此即细事。家中惟一孤媪，立便遣去。」妇喜，遂与同归。先匿外舍；即入遣媪讫，扫榻迎妇，倍极欢好。妇便操作，兼为儿女补缀，辛勤甚至。谢得妇，嬖爱异常，日惟闭门相对，更不通客。月余，适以公事出，反关乃去。及归，则中门严闭，扣之不应。排阖而入，渺无人迹。方至寝室，一巨狼冲门跃出，几惊绝！入视子女皆无，鲜血殷地，惟三头存焉。返身追狼，已不知所之矣。</p>
<p>　　异史氏曰：「士则无行，报亦惨矣。再娶者，皆引狼入室耳；况将于野合逃窜中求贤妇哉！」</p>
<p><center><font color="teal" size="+1">31 ‧ 荷花三娘子</font></center></p>

<p>　　湖州宗湘若，士人也。秋日巡视田垅，见禾稼茂密处，振摇甚动。疑之，越陌往觇，则有男女野合。一笑将返。即见男子腼然结带，草草径去。女子亦起。细审之，雅甚娟好。心悦之，欲就绸缪，实惭鄙恶。乃略近拂拭曰：「桑中之游乐乎？」女笑不语。宗近身启衣，肤腻如脂。于是挪莎上下几遍。女笑曰：「腐秀才！要如何，便如何耳，狂探何为？」诘其姓氏，曰：「春风一度，即别东西，何劳审究？岂将留名字作贞坊耶？」宗曰：「野田草露中，乃山村牧猪奴所为，我不习惯。以卿丽质，即私约亦当自重，何至屑屑如此？」女闻言，极意嘉纳。宗言：「荒斋不远，请过留连。」女曰：「我出已久，恐人所疑，夜分可耳。」问宗门户物志甚悉，乃趋斜径，疾行而去。更初，果至宗斋。殢雨尤云，备极亲爱。积有月日，密无知者。</p>
<p>　　会一番僧卓锡村寺，见宗，惊曰：「君身有邪气，曾何所遇？」答言：「无之。」过数日，悄然忽病。女每夕携佳果饵之，殷勤抚问，如夫妻之好。然卧后必强宗与合。宗抱病，颇不耐之。心疑其非人，而亦无术暂绝使去。因曰：「曩和尚谓我妖惑，今果病，其言验矣。明日屈之来，便求符咒。」女惨然色变。宗益疑之。次日，遣人以情告僧。僧曰：「此狐也。其技尚浅，易就束缚。」乃书符二道，付嘱曰：「归以净壜一事，置榻前，即以一符贴壜口。待狐窜入，急覆以盆。再以一符黏盆上，投釜汤烈火烹煮，少顷毙矣。」家人归，并如僧教。夜深，女始至，探袖中金橘，方将就榻问讯。忽壜口飕飗一声，女已吸入。家人暴起，覆口贴符，方欲就煮。宗见金橘散满地上，追念情好，怆然感动，遽命释之。揭符去覆，女子自壜中出，狼狈颇殆。稽首曰：「大道将成，一旦几为灰土！君，仁人也，誓必相报。」遂去。</p>
<p>　　数日，宗益沉绵，若将陨坠。家人趋市，为购材木。途中遇一女子，问曰：「汝是宗湘若纪纲否？」答云：「是。」女曰：「宗郎是我表兄。闻病沉笃，将便省视，适有故不得去。灵药一裹，劳寄致之。」家人受归。宗念中表迄无姊妹，知是狐报。服其药，果大瘳，旬日平复。心德之，祷诸虚空，愿一再觏。</p>
<p>　　一夜，闭户独酌，忽闻弹指敲窗。拔关出视，则狐女也。大悦，把手称谢，延止共饮。女曰：「别来耿耿，思无以报高厚。今为君觅一良匹，聊足塞责否？」宗问：「何人？」曰：「非君所知。明日辰刻，早越南湖，如见有采菱女，着冰縠帔者，当急舟趁之。苟迷所往，即视堤边有短干莲花隐叶底，便采归，以蜡火爇其蒂，当得美妇，兼致修龄。」宗谨受教。既而告别，宗固挽之。女曰：「自遭厄劫，顿悟大道。即奈何以衾裯之爱，取人仇怨？」厉色辞去。</p>
<p>　　宗如言，至南湖，见荷荡佳丽颇多。中一垂髫人，衣冰縠，绝代也。促舟劘逼，忽迷所往。即拨荷丛，果有红莲一枝，干不盈尺，折之而归。入门，置几上，削蜡于旁，将以爇火。一回头，化为姝丽。宗惊喜伏拜。女曰：「痴生！我是妖狐，将为君崇矣！」宗不听。女曰：「谁教子者？」答曰：「小生自能识卿，何待教？」捉臂牵之，随手而下，化为怪石，高尺许，面面玲珑。乃携供案上，焚香再拜而祝之。入夜，杜门塞窦，惟恐其亡。平旦视之，即又非石，纱帔一袭，遥闻芗泽；展视领衿，犹存余腻。宗覆衾拥之而卧。暮起挑灯，既返，则垂髫人在枕上。喜极，恐其复化，哀祝而后就之。女笑曰：「孽障哉！不知何人饶舌，遂教风狂儿屑碎死！」乃不复拒。而款洽间，若不胜任，屡乞休止。宗不听。女曰：「如此，我便化去！」宗惧而罢。由是两情甚谐。而金帛常盈箱箧，亦不知所自来。</p>
<p>　　女见人喏喏，似口不能道辞；生亦讳言其异。怀孕十余月，计日当产。入室，嘱宗杜门禁款者，自乃以刀剖脐下，取子出，令宗裂帛束之，过宿而愈。又六七年，谓宗曰：「夙业偿满，请告别也。」宗闻泣下，曰：「卿归我时，贫苦不自立，赖卿小阜，何忍遽言离逷？且卿又无邦族，他日儿不知母，亦一恨事。」女亦怅悒曰：「聚必有散，固是常也。儿福相，君亦期颐，更何求？妾本何氏。倘蒙思眷，抱妾旧物而呼曰：『荷花三娘子！』当有见耳。」言已解脱，曰：「我去矣。」惊顾间，飞去已高于顶。宗跃起，急曳之，捉得履。履脱及地，化为石燕；色红于丹朱，内外莹澈，若水精然。拾而藏之。检视箱中，初来时所著冰縠帔尚在。每一忆念，抱呼「三娘子」，则宛然女郎，欢容笑黛，并肖生平；但不语耳。</p>
<p><center><font color="teal" size="+1">32 ‧ 骂鸭</font></center></p>

<p>　　邑西白家庄居民某，盗邻鸭烹之。至夜，觉肤痒。天明视之，茸生鸭毛，触之则痛。大惧，无术可医。夜梦一人告之曰：「汝病乃天罚。须得失者骂，毛乃可落。」而邻翁素雅量，生平失物，未尝征于声色。某诡告翁曰：「鸭乃某甲所盗。彼深畏骂焉，骂之亦可警将来。」翁笑曰：「谁有闲气骂恶人。」卒不骂。某益窘，因实告邻翁。翁乃骂，其病良已。</p>
<p>　　异史氏曰：「甚矣，攘者之可惧也：一攘而鸭毛生！甚矣，骂者之宜戒也：一骂而盗罪减！然为善有术，彼邻翁者，是以骂行其慈者也。」</p>
<p><center><font color="teal" size="+1">33 ‧ 柳氏子</font></center></p>

<p>　　胶州柳西川，法内史之主计仆也。年四十余，生一子，溺爱甚至。纵任之，惟恐拂。既长，荡侈逾检，翁囊积为空。无何，子病。翁故蓄善骡。子曰：「骡肥可啖。杀啖我，我病可愈。」柳谋杀蹇劣者。子闻之，即大怒骂，疾益甚。柳惧，杀骡以进。子乃喜。然尝一脔，便弃去。疾卒不减，寻毙。柳悼叹欲死。</p>
<p>　　后三四年，村人以香社登岱。至山半，见一人乘骡驶行而来，怪似柳子。比至，果是。下骡遍揖，各道寒暄。村人共骇，亦不敢诘其死。但问：「在此何作？」答云：「亦无甚事，东西奔驰而已。」便问逆旅主人姓名，众具告之。柳子拱手曰：「适有小故，不暇叙间阔。明日当相谒。」上骡遂去。众既归寓，亦谓其未必即来。厌旦伺之，子果至，系骡廄柱，趋进笑言。众谓：「尊大人日切思慕，何不一归省侍？」子讶问：「言者何人？」众以柳对。子神色俱变，久之曰：「彼既见思，请归传语：我于四月七日，在此相候。」言讫，别去。众归，以情致翁。翁大哭，如期而往，自以其故告主人。主人止之曰：「曩见公子神情冷落，似未必有嘉意。以我卜也，殆不可见。」柳涕泣不信。主人曰：「我非阻君，神鬼无常，恐遭不善。如必欲见，请伏椟中，待其来，察其词色，可见则出。」柳如其言。既而子果至，问：「柳某来否？」主人答云：「无。」子盛气骂曰：「老畜产哪便不来！」主人惊曰：「何骂父？」答曰： 「彼是我何父！初与义为客侣，不图包藏祸心，隐我血赀，悍不还。今愿得而甘心，何父之有！」言已，出门，曰：「便宜他！ 」柳在椟历历闻之，汗流接踵，不敢出气。主人呼之，乃出，狼狈而归。</p>
<p>　　异史氏曰：「暴得多金，何如其乐？所难堪者偿耳。荡费殆尽，尚不忘于夜台，怨毒之于人甚矣哉！」</p>
<p><center><font color="teal" size="+1">34 ‧ 上仙</font></center></p>

<p>　　癸亥三月，与高季文赴稷下，同居逆旅。季文忽病。会高振美亦从念东先生至郡，因谋医药。闻袁鳞公言：南郭梁氏家有狐仙，善「长桑之术」。遂共诣之。</p>
<p>　　梁，四十以来女子也，致绥绥有狐意。入其舍，复室中挂红幕。探幕以窥，壁间悬观音像；又两三轴，跨马操矛，驺从纷沓。北壁下有案；案头小座，高不盈尺，贴小锦褥，云仙人至，则居此。众焚香列揖。妇击磬三，口中隐约有词。祝已，肃客就外榻坐。妇立帘下理发支颐与客语，具道仙人灵迹。久之，日渐曛。众恐碍夜难归，烦再祝请。妇乃击磐重祷。转身复立曰：「上仙最爱夜谈，他时往往不得遇。昨宵有候试秀才，携肴酒来与上仙饮；上仙亦出良酝酬诸客，赋诗欢笑。散时，更漏向尽矣。」言未已，闻室中细细繁响，如蝙蝠飞鸣。方凝听间，忽案上若堕巨石，声甚厉。妇转身曰：「几惊怖煞人！」便闻案上作叹咤声，似一健叟。妇以蕉扇隔小座。座上大言曰：「有缘哉！有缘哉！」抗声让坐，又似拱手为礼。已而问客：「何所谕教？」高振美遵念东先生意，问：「见菩萨否？」答云：「南海是我熟径，如何不见。」又：「阎罗亦更代否？ 」曰：「与阳世等耳。」「阎罗何姓？」曰：「姓曹。」已乃为季文求药。曰：「归当夜祀茶水，我于大士处讨药奉赠，何恙不已。」众各有问，悉为剖决。乃辞而归。过宿，季文少愈。余与振美治装先归，遂不暇造访矣。</p>
<p><center><font color="teal" size="+1">35 ‧ 侯静山</font></center></p>

<p>　　高少宰念东先生云：「崇祯间，有猴仙，号静山。托神于河间之叟，与人谈诗文、决休咎，娓娓不倦。以肴核置案上，啖饮狼藉，但不能见之耳。」时先生祖寝疾。或致书云：「侯静山，百年人也，不可不晤。」遂以仆马往招叟。叟至经日，仙犹未来。焚香祠之。忽闻屋上大声叹赞曰：「好人家！」众惊顾。俄檐间又言之。叟起曰：「大仙至矣。」群从叟岸帻出迎。又闻作拱致声。既入室，遂大笑纵谈。时少宰兄弟尚诸生，方人闱归。仙言：「二公闱卷亦佳；但经不熟，再须勤勉，云路亦不远矣。」二公敬问祖病。曰：「生死事大，其理难明。」因共知其不祥。无何，太先生谢世。</p>
<p>　　旧有猴人，弄猴于村。猴断锁而逸，不可追，入山中。数十年，人犹见之。其走飘忽，见人则窜。后渐入村中，窃食果饵，人皆莫之见。一日，为村人所睹，逐诸野，射而杀之。而猴之鬼竟不自知其死也，但觉身轻如叶，一息百里。遂往依河间叟，曰：「汝能奉我，我为汝致富。」因自号静山云。</p>
<p>　　长沙有猴，颈系金链，尝往来士大夫家。见之者必有庆幸之事。予之果，亦食。不知其何来，亦不知其何往也。有九旬余老人言：「幼时犹见其链上有牌，有前明藩邸识记。」想亦仙矣。</p>
<p><center><font color="teal" size="+1">36 ‧ 钱流</font></center></p>

<p>　　沂水刘宗玉云：其仆杜和，偶在园中，见钱流如水，深广二三尺许。杜惊喜，以两手满掬，复偃卧其上。既而起视，则钱已尽去；惟握于手者尚存。</p>
<p><center><font color="teal" size="+1">37 ‧ 郭生</font></center></p>

<p>　　王。王谛玩之，其所涂留，似有春秋；又复视涴卷，类冗杂可删。讶曰：「狐似有意。不惟勿患，当即以为师。」过数月，回视旧作，顿觉所涂良确。于是改作两题，置案上，以觇其异。比晓，又涂之。积年余，不复涂；但以浓墨洒作巨点，淋漓满纸。郭异之，持以白王。王阅之曰：「狐真尔师也，佳幅可售矣。」是岁，果入邑庠。郭以是德狐，恒置鸡黍，备狐啖饮。每市房书名稿，不自选择，但决于狐。由是两试俱列前名，入闱中副车。</p>
<p>　　时叶、缪诸公稿，风雅艳丽，家传而户诵之。郭有抄本，爱惜臻至，忽被倾浓墨碗许于上，污荫几无余字；又拟题构作，自觉快意，悉浪涂之：于是渐不信狐。无何，叶公以正文体被收，又稍稍服其先见。然每作一文，经营惨澹，辄被涂污。自以屡拔前茅，心气颇高，以是益疑狐妄。乃录向之洒点烦多者试之，狐又尽泚之。乃笑曰：「是真妄矣！何前是而今非也？」遂不为狐设馔，取读本锁箱簏中。旦见封锢俨然，启视，则卷面涂四画，粗于指；第一章画五，二章亦画五，后即无有矣。自是狐竟寂然。后郭一次四等，两次五等，始知其兆已寓意于画也。</p>
<p>　　异史氏曰：「满招损，谦受益，天道也。名小立，遂自以为是，执叶、缪之余习，狃而不变，势不至大败涂地不止也。满之为害如是夫！」</p>
<p><center><font color="teal" size="+1">38 ‧ 金生色</font></center></p>

<p>　　金生色，晋宁人也。娶同村木姓女。生一子，方周岁。金忽病，自分必死。谓妻曰：「我死，子必嫁，勿守也！」妻闻之，甘词厚誓，期以必死。金摇手呼母曰：「我死，劳看阿保，勿令守也。」母哭应之。既而金果死。木媪来吊，哭已，谓金母曰：「天降凶忧，婿遽遭命。女太幼弱，将何为计？」母悲悼中，闻媪言，不胜愤激。盛气对曰：「必以守！」媪惭而罢。夜伴女寝，私谓曰：「人尽夫也。以儿好手足，何患无良匹？小儿女不早作人家，眈眈守此襁褓物，宁非痴子？倘必令守，不宜以面目好相向。」金母过，颇闻余语，益恚。明日，谓媪曰：「亡人有遗嘱，本不教妇守也。今既急不能待，乃必以守！」媪怒而去。母夜梦子来，涕泣相劝，心异之。使人言于木，约殡后听妇所适。而询诸术家，本年墓向不利。妇思自炫以售，缞绖之中，不忘涂泽。居家犹​​素妆；一归宁，则崭然新艳。母知之，心弗善也；以其将为他人妇，亦隐忍之。于是妇益肆。</p>
<p>　　村中有无赖子董贵者，见而好之，以金啖金邻妪，求通殷勤于妇。夜分，由妪家逾垣以达妇所，因与会合。往来积有旬日，丑声四塞，所不知者惟母耳。妇室夜惟一小婢，妇腹心也。一夕，两情方洽，闻棺木震响，声如爆竹。婢在外榻，见亡者自幛后出，带剑入寝室去。俄闻二人骇诧声。少顷，董裸奔出。无何，金捽妇发亦出。妇大嗥。母惊起，见妇赤体走去，方将启关。问之不答。出门追视，寂不闻声，竟迷所往。入妇室，灯火犹亮。见男子履，呼婢；婢始战惕而出，具言其异，相与骇怪而已。董窜过邻家，团伏墙隅。移时，闻人声渐息，始起。身无寸缕，苦寒甚战，将假衣于妪。视院中一室，双扉虚掩，因而暂入。暗摸榻上，触女子足，知为邻子妇。顿生淫心，乘其寝，潜就私之。妇醒，问：「汝来乎？」应曰：「诺。」妇竟不疑，狎亵备至。</p>
<p>　　先是，邻子以故赴北村，嘱妻掩户以待其归。既返，闻室内有声，疑而审听，音态绝秽。大怒，操戈入室。董惧，窜于床下。子就戮之。又欲杀妻。妻泣而告以误，乃释之。但不解床下何人。呼母起，共火之，仅能辨认。视之，奄有气息；诘其所来，犹自供吐。而刃伤数处，血溢不止，少顷已绝。妪仓皇失措，谓子曰：「捉奸而单戮之，子且奈何？」子不得已，遂又杀妻。</p>
<p>　　是夜，木翁方寝，闻户外拉杂之声；出窥，则火炽于檐，而纵火人犹彷徨未去。翁大呼，家人毕集。幸火初燃，尚易扑灭。命人操弓弩，逐搜纵火者。见一人趫捷如猿，竟越垣去。垣外乃翁家桃园，园中四缭周墉皆峻固。数人梯登以望，踪迹殊杳；惟墙下块然微动。问之不应，射之而耎。启扉往验，则女子白身卧，矢贯胸脑。细烛之，则翁女而金妇也。骇告主人。翁媪惊怛欲绝，不解其故。女合眸，面色灰败，口气细于属丝。使人拔脑矢，不可出；足踏顶项而后出之。女嘤然一呻，血暴注，气亦遂绝。翁大惧，计无所出。既曙，以实情白金母，长跽哀乞。而金母殊不怨怒，但告以故，令自营葬。金有叔兄生光，怒登翁门，诟数前非。翁惭沮，赂令罢归。而终不知妇所私者何名。</p>
<p>　　俄邻子以执奸自首，既薄责逐释讫；而妇兄马彪素健讼，具词控妹冤。官拘妪；妪惧，悉供颠末。又唤金母；母托疾，遣生光代质，具陈底里。于是前状并发，牵木翁夫妇尽出，一切廉得其情。木以诲女嫁，坐纵淫，笞；使自赎，家产荡焉。邻妪导淫，杖之毙。案乃结。</p>
<p>　　异史氏曰：「金氏子其神乎！谆嘱醮妇，抑何明也！一人不杀，而诸恨并雪，可不谓神乎！邻妪诱人妇，而反淫己妇；木媪爱女，而卒以杀女。鸣呼！『欲知后日因，当前作者是』，报更速于来生矣！」</p>
<p><center><font color="teal" size="+1">39 ‧ 彭海秋</font></center></p>

<p>　　莱州诸生彭好古，读书别业，离家颇远。中秋未归，岑寂无偶。念村中无可共语；惟丘生者，是邑名士，而素有隐恶，彭常鄙之。月既上，倍益无聊，不得已，折简邀丘。饮次，有剥啄者。斋童出应门，则一书生，将谒主人。彭离席，肃客人。相揖环坐，便询族居。客曰：「小生广陵人，与君同姓，字海秋。值此良夜，旅邸倍苦。闻君高雅，遂乃不介而见。」视其人，布衣洁整，谈笑风流。彭大喜曰：「是我宗人。今夕何夕，遘此嘉客！」即命酌，款若夙好。察其意，似甚鄙丘；丘仰与攀谈，辄傲不为礼。彭代为之惭，因挠乱其词，请先以俚歌侑饮。乃仰天再咳，歌「扶风豪士之曲」，相与欢笑。客曰：「仆不能韵，莫报阳春。倩代者可乎？」彭言：「如教。」客问：「莱城有名妓无也？」彭答云：「无。」客默然良久，谓斋童曰：「适唤一人，在门外，可导入之。」童出，果见一女子逡巡户外。引之入。年二八已来，宛然若仙。彭惊绝，掖坐。衣柳黄帔；香溢四座。客便慰问：「千里颇烦跋涉也！」女含笑唯唯。彭异之，便致研诘。客曰：「贵乡苦无佳人，适于西湖舟中唤得来。」谓女曰：「适舟中所唱『薄幸郎曲』，大佳。请再反之。」女歌云：「薄幸郎，牵马洗春沼。人声远，马声杳；江天高，山月小。掉头去不归，庭中生白晓。不怨别离多，但愁欢会少。眠何处？勿作随风絮。便是不封侯，莫向临邛去！」客于袜中出玉笛，随声便串；曲终笛止。彭惊叹不已，曰：「西湖至此，何止千里，咄嗟招来，得非仙乎？」客曰：「仙何敢言，但视万里犹庭户耳。今夕西湖风月，尤盛曩时，不可不一观也，能从游否？」彭留心欲觇其异，诺言：「幸甚。」客问：「舟乎，骑乎？」彭思舟坐为逸，答言：「愿舟。」客曰： 「此处呼舟较远，天河中当有渡者。」乃以手向空招曰：「舡来舡来！我等要西湖去，不吝偿也。」无何，彩船一只，自空飘落，烟云绕之。众俱登。见一人持短棹；棹末密排修翎，形类羽扇；一摇羽清风习习。舟渐上入云霄，望南游行，其驶如箭。逾刻，舟落水中。但闻弦管敖曹，鸣声喤聒。出舟一望，月印烟波，游船成市。榜人罢棹，任其自流。细视，真西湖也。客于舱后，取异肴佳酿，欢然对酌。</p>
<p>　　少间，一楼船渐近，相傍而行。隔窗以窥，中有二三人，围棋喧笑。客飞一觥向女曰：「引此送君行。」女饮间，彭依恋徘徊，惟恐其去，蹴之以足。女斜波送盼。彭益动，请要后期。女曰：「如相见爱，但问娟娘名字，无不知者。」客即以彭绫巾授女，曰：「我为若代订三年之约。」即起，托女子于掌中，曰：「仙乎，仙乎！」乃扳邻窗，捉女人，窗目如盘，女伏身蛇游而进，殊不觉隘。俄闻邻舟曰：「娟娘醒矣。」舟即荡去。遥见舟已就泊，舟中人纷纷并去，游兴顿消。遂与客言，欲一登岸，略同眺瞩。才作商榷，舟已自拢。因而离舟翔步，觉有里余。客后至，牵一马来，令彭捉之。即复去，曰：「待再假两骑来。」久之不至。行人已稀；仰视斜月西转，天色向曙。丘亦不知何往。捉马营营，进退无主。振辔至泊舟所，则人船俱失。念腰橐空匮，倍益忧皇。天大明，见马上有小错囊；探之，得白金三四两。买食凝待，不觉向午。计不如暂访娟娘，可以徐察丘耗。比讯娟娘名字，并无知者，兴转萧索。次日遂行。马调良，幸不蹇劣，半月始归。方三人之乘舟而上也，斋童归白：「主人已仙去。」举家哀涕，谓其不返。彭归，系马而入。家人惊喜集问，彭始具白其异。因念独还乡井，恐丘家闻而致诘；戒家人勿播。语次，道马所由来。众以仙人所遗，便悉诣廄验视。及至，则马顿渺，但有丘生，以草缰絷枥边。骇极，呼彭出视。见丘垂首栈下，面色灰死，问之不言，两眸启闭而已。彭大不忍，解扶榻上，若丧魂魄。灌以汤𨠑，稍稍能咽。中夜少苏，急欲登厕；扶掖而往，下马粪数枚。又少饮啜，始能言。彭就榻研问之。丘云：「下船后，彼引我闲语。至空处，戏拍项领，遂迷闷攧踣。伏定少刻，自顾已马。心亦醒悟，但不能言耳。是大辱耻，诚不可以告妻子，乞勿泄也！」彭诺之，命仆马驰送归。彭自是不能忘情于娟娘。</p>
<p>　　又三年，以姊丈判扬州，因往省视。州有梁公子，与彭通家，开筵邀饮。即席有歌姬数辈，俱来祗谒。公子问娟娘，家人白以病。公子怒曰：「婢子声价自高，可将索子系之来！」彭闻娟娘名，惊问其谁。公子云：「此娼女，广陵第一人。缘有微名，遂倨而无礼。」彭疑名字偶同；然突突自急，极欲一见之。无何，娟娘至，公子盛气排数。彭谛视，真中秋所见者也。谓公子曰：「是与仆有旧，幸垂原恕。」娟娘向彭审顾，似亦错愕。公子未遑深问，即命行觞。彭问：「『薄幸郎曲』犹记之否？」娟娘更骇，目注移时，始度旧曲。听其声，宛似当年中秋时。酒阑，公子命侍客寝。彭捉手曰：「三年之约，今始践耶？」娟娘曰：「昔日从人泛西湖，饮不数巵，忽若醉。蒙胧间，被一人携去，置一村中。一童引妾入；席中三客，君其一焉。后乘舡至西湖，送妾自窗棂归，把手殷殷。每所凝念，谓是幻梦；而绫巾宛在，今犹什袭藏之。」彭告以故，相共叹咤。娟娘纵体入怀，哽咽而言曰：「仙人已作良媒，君勿以风尘可弃，遂舍念此苦海人！」彭曰：「舟中之约，一日未尝去心。卿倘有意，则泻囊货马，所不惜耳。」诘旦，告公子；又称贷于别驾，千金削其籍，携之以归。偶至别业，犹能认当年饮处云。</p>
<p>　　异史氏曰：「马而人，必其为人而马者也；使为马，正恨其不为人耳。狮象鹤鹏，悉受鞭策，何可谓非神人之仁爱之乎？即订三年约，亦度苦海也。」</p>
<p><center><font color="teal" size="+1">40 ‧ 堪舆</font></center></p>

<p>　　沂州宋侍郎君楚家，素尚堪舆；即闺阁中亦能读其书，解其理。宋公卒，两公子各立门户，为父卜兆。闻有善青乌之术者，不惮千里，争罗致之。于是两门术士，召致盈百；日日连骑遍郊野，东西分道出入，如两旅。经月余，各得牛眠地，此言封侯，彼云拜相。兄弟两不相下，因负气​​不为谋，并营寿域，锦棚彩幢，两处俱备。灵舆至歧路，兄弟各率其属以争，自晨至于日昃，不能决。宾客尽引去。舁夫凡十易肩，困惫不举，相与委柩路侧。因止不葬，鸠工构庐，以蔽风雨。兄建舍于傍，留役居守，弟亦建舍如兄，兄再建之，弟又建之：三年而成村焉。积多年，兄弟继逝；嫂与娣始合谋，力破前人水火之议，并车入野，视所择两地，并言不佳，遂同修聘贽，请术人另相之。每得一地，必具图呈闺闼，判其可否。日进数图，悉疵摘之。旬余，始卜一域。嫂览图，喜曰：「可矣。」示娣。娣曰：「是地当先发一武孝廉。」葬后三年，公长孙果以武庠领乡荐。</p>
<p>　　异史氏曰：「青乌之术，或有其理；而癖而信之，则痴矣。况负气相争，委柩路侧，其于孝弟之道不讲，奈何冀以地理福儿孙哉！如闺中宛若，真雅而可传者矣。」</p>
<p><center><font color="teal" size="+1">41 ‧ 窦氏</font></center></p>

<p>　　南三复，晋阳世家也。有别墅，去所居十里余，每驰骑日一诣之。适遇雨，途中有小村，见一农人家，门内宽敞，因投止焉。近村人固皆威重南。少顷，主人出邀，跼蹐甚恭。入其舍斗如。客既坐，主人始操篲，殷勤泛扫。既而泼蜜为茶。命之坐，始敢坐。问其姓名，自言：「廷章，姓窦。」未几，进酒烹雏，给奉周至。有笄女行炙，时止户外，稍稍露其半体，年十五六，端妙无比。南心动。雨歇既归，系念綦切。越日，具粟帛往酬，借此阶进。是后常一过窦，时携肴酒，相与留连。女渐稔，不甚忌避，辄奔走其前。睨之，则低鬟微笑。南益惑焉，无三日不往者。</p>
<p>　　一日，值窦不在，坐良久，女出应客。南捉臂狎之。女慙急，峻拒曰：「奴虽贫，要嫁，何贵倨凌人也！」时南失偶，便揖之曰：「倘获怜眷，定不他娶。」女要誓；南指矢天日，以坚永约，女乃允之。自此为始，瞰窦他出，即过缱绻。女促之曰：「桑中之约，不可长也。日在帡幪之下，倘肯赐以姻好，父母必以为荣，当无不谐。宜速为计！」南诺之。转念农家岂堪匹耦？姑假其词以因循之。会媒来为议姻于大家；初尚踌躇，既闻貌美财丰，志遂决。女以体孕，催并益急，南遂绝迹不往。</p>
<p>　　无何，女临蓐，产一男。父怒搒女。女以情告，且言：「南要我矣。」窦乃释女，使人问南；南立却不承。窦乃弃儿，益扑女。女暗哀邻妇，告南以苦。南亦置之。女夜亡，视弃儿犹活，遂抱以奔南。款关而告阍者曰：「但得主人一言，我可不死。彼即不念我，宁不念儿耶？」阍人具以达南，南戒勿内。女倚户悲啼，五更始不复闻。质明视之，女抱儿坐僵矣。窦忿，讼之上官，悉以南不义，欲罪南。南惧，以千金行赂得免。</p>
<p>　　大家梦女披发抱子而告曰：「必勿许负心郎；若许，我必杀之！」大家贪南富，卒许之。既亲迎，匳妆丰盛，新人亦娟好。然善悲，终日未尝睹欢容；枕席之间，时复有涕洟。问之，亦不言。过数日，妇翁来，入门便泪，南未遑问故，相将入室。见女而骇曰：「适于后园，见吾女缢死桃树上；今房中谁也？」女闻言，色暴变，仆然而死。视之，则窦女。急至后园，新妇果自经死。骇极，往报窦。窦发女冢，棺启尸亡。前忿未蠲，倍益惨怒，复讼于官。官以其情幻，拟罪未决。南又厚饵窦，哀令休结；官亦受其赇嘱，乃罢。而南家自此稍替。又以异迹传播，数年无敢字者。南不得已，远于百里外聘曹进士女。未及成礼，会民间讹传，朝廷将选良家女充掖庭，以故有女者，悉送归夫家。</p>
<p>　　一日，有妪导一舆至，自称曹家送女者。扶女入室，谓南曰：「选嫔之事已急，仓卒不能如礼，且送小娘子来。」问：「何无客？」曰：「薄有匳妆，相从在后耳。」妪草草径去。南视女亦风致，遂与谐笑。女俛颈引带，神情酷类窦女。心中作恶，第未敢言。女登榻，引被障首而眠。亦谓是新人常态，弗为意。日敛昏，曹人不至，始疑。捋被问女，而女已奄然冰绝。惊怪莫知其故，驰伻告曹，曹竟无送女之事，相传为异。</p>
<p>　　时有姚孝廉女新葬，隔宿为盗所发，破材失尸。闻其异，诣南所征之，果其女。启衾一视，四体裸然。姚怒，质状于官。官以南屡无行，恶之，坐发冢见尸，论死。</p>
<p>　　异史氏曰：「始乱之而终成之，非德也；况誓于初而绝于后乎？挞于室，听之；哭于门，仍听之：抑何其忍！而所以报之者，亦比李十郎惨矣！」</p>
<p><center><font color="teal" size="+1">42 ‧ 梁彦</font></center></p>

<p>　　徐州梁彦，患鼽嚏，久而不已。一日方卧，觉鼻奇痒，遽起大嚏。有物突出落地，状类屋上瓦狗，约指顶大。又嚏，又一枚落。四嚏，凡落四枚，蠢然而动，相聚互嗅。俄而强者啮弱者以食，食一枚，则身顿长。瞬息吞并，止存其一，大于鼫鼠矣。伸舌周匝，自舐其吻。梁大愕，踏之，物缘袜而上，渐至股际。捉衣而撼摆之，黏据不可下，顷入襟底，爬抓腰胁。大惧，急解衣掷地。扪之，物已贴伏腰间，推之不动，掐之则痛，竟成赘疣，口眼已合，如伏鼠然。</p>
<p><center><font color="teal" size="+1">43 ‧ 龙肉</font></center></p>

<p>　　姜太史玉璇言：「龙堆之下，掘地数尺，有龙肉充牣其中。任人割取，但勿言『龙』字。或言『此龙肉也』，则霹雳震作，击人而死。」太史曾食其肉，实不谬也。</p>
<hr>

<p><center><font color="teal" size="+1">End</font></center></p>

<hr>
    </div>

    
    
    

    <footer class="post-footer">
          <div class="post-tags">
              <a href="/tags/%E8%81%8A%E6%96%8B%E5%BF%97%E5%BC%82/" rel="tag"># 聊斋志异</a>
          </div>

        

          <div class="post-nav">
            <div class="post-nav-item">
                <a href="/%E5%8F%A4%E4%BB%A3%E5%B0%8F%E8%AF%B4/%E8%81%8A%E6%96%8B%E5%BF%97%E5%BC%82/%E8%81%8A%E6%96%8B%E5%BF%97%E5%BC%82_04/" rel="prev" title="聊斋志异 - 卷四">
                  <i class="fa fa-chevron-left"></i> 聊斋志异 - 卷四
                </a>
            </div>
            <div class="post-nav-item">
                <a href="/%E5%8F%A4%E4%BB%A3%E5%B0%8F%E8%AF%B4/%E8%81%8A%E6%96%8B%E5%BF%97%E5%BC%82/%E8%81%8A%E6%96%8B%E5%BF%97%E5%BC%82_06/" rel="next" title="聊斋志异 - 卷六">
                  聊斋志异 - 卷六 <i class="fa fa-chevron-right"></i>
                </a>
            </div>
          </div>
    </footer>
  </article>
</div>






</div>
  </main>

  <footer class="footer">
    <div class="footer-inner">


<div class="copyright">
  &copy; 
  <span itemprop="copyrightYear">2024</span>
  <span class="with-love">
    <i class="fa fa-heart"></i>
  </span>
  <span class="author" itemprop="copyrightHolder">得月庵主人</span>
</div>

    </div>
  </footer>

  
  <div class="back-to-top" role="button" aria-label="返回顶部">
    <i class="fa fa-arrow-up fa-lg"></i>
    <span>0%</span>
  </div>

<noscript>
  <div class="noscript-warning">Theme NexT works best with JavaScript enabled</div>
</noscript>


  
  <script src="https://cdnjs.cloudflare.com/ajax/libs/animejs/3.2.1/anime.min.js" integrity="sha256-XL2inqUJaslATFnHdJOi9GfQ60on8Wx1C2H8DYiN1xY=" crossorigin="anonymous"></script>
<script src="/js/comments.js"></script><script src="/js/utils.js"></script><script src="/js/motion.js"></script><script src="/js/next-boot.js"></script>

  <script src="https://cdnjs.cloudflare.com/ajax/libs/hexo-generator-searchdb/1.4.1/search.js" integrity="sha256-1kfA5uHPf65M5cphT2dvymhkuyHPQp5A53EGZOnOLmc=" crossorigin="anonymous"></script>
<script src="/js/third-party/search/local-search.js"></script>





  





</body>
</html>
