<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width">
<meta name="theme-color" content="#222"><meta name="generator" content="Hexo 6.0.0">

  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">



<link rel="stylesheet" href="https://cdnjs.cloudflare.com/ajax/libs/font-awesome/6.2.1/css/all.min.css" integrity="sha256-Z1K5uhUaJXA7Ll0XrZ/0JhX4lAtZFpT6jkKrEDT0drU=" crossorigin="anonymous">
  <link rel="stylesheet" href="https://cdnjs.cloudflare.com/ajax/libs/animate.css/3.1.1/animate.min.css" integrity="sha256-PR7ttpcvz8qrF57fur/yAx1qXMFJeJFiA6pSzWi0OIE=" crossorigin="anonymous">

<script class="next-config" data-name="main" type="application/json">{"hostname":"6gpp.github.io","root":"/","images":"/images","scheme":"Gemini","darkmode":false,"version":"8.14.0","exturl":false,"sidebar":{"position":"left","display":"post","padding":18,"offset":12},"copycode":{"enable":true,"style":null},"bookmark":{"enable":false,"color":"#222","save":"auto"},"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"stickytabs":false,"motion":{"enable":true,"async":false,"transition":{"menu_item":"fadeInDown","post_block":"fadeIn","post_header":"fadeInDown","post_body":"fadeInDown","coll_header":"fadeInLeft","sidebar":"fadeInUp"}},"prism":false,"i18n":{"placeholder":"搜索...","empty":"没有找到任何搜索结果：${query}","hits_time":"找到 ${hits} 个搜索结果（用时 ${time} 毫秒）","hits":"找到 ${hits} 个搜索结果"},"path":"/search.xml","localsearch":{"enable":true,"trigger":"auto","top_n_per_article":1,"unescape":false,"preload":false}}</script><script src="/js/config.js"></script>

    <meta name="description" content="诗话九篇诗中用典 用事 王士禛  　　作诗用事．以不露痕迹为高．往董御史玉虬（文骥）外迁陇右道．留别予辈诗云．逐臣西北去．河水东南流．初谓常语．后读北史．魏孝武帝西奔宇文泰．循河西上．流涕谓梁御曰．此水东流．而朕西上．乃悟董语本此．深叹其用古之妙．——王士禛《池北偶谈》卷十二。 四句够了 意尽 王士禛  　　祖咏试终南雪诗云云．主者少之．咏对曰．意尽．王士源谓孟浩然每有制作．伫兴而就．宁复">
<meta property="og:type" content="article">
<meta property="og:title" content="念楼学短 - 卷二">
<meta property="og:url" content="https://6gpp.github.io/%E9%9D%92%E5%B0%91%E5%B9%B4%E6%96%87%E5%AD%A6/%E5%BF%B5%E6%A5%BC%E5%AD%A6%E7%9F%AD/%E5%BF%B5%E6%A5%BC%E5%AD%A6%E7%9F%AD_02/index.html">
<meta property="og:site_name" content="得月庵">
<meta property="og:description" content="诗话九篇诗中用典 用事 王士禛  　　作诗用事．以不露痕迹为高．往董御史玉虬（文骥）外迁陇右道．留别予辈诗云．逐臣西北去．河水东南流．初谓常语．后读北史．魏孝武帝西奔宇文泰．循河西上．流涕谓梁御曰．此水东流．而朕西上．乃悟董语本此．深叹其用古之妙．——王士禛《池北偶谈》卷十二。 四句够了 意尽 王士禛  　　祖咏试终南雪诗云云．主者少之．咏对曰．意尽．王士源谓孟浩然每有制作．伫兴而就．宁复">
<meta property="og:locale" content="zh_CN">
<meta property="article:published_time" content="2003-05-14T16:00:00.000Z">
<meta property="article:modified_time" content="2024-05-02T22:38:34.886Z">
<meta property="article:author" content="得月庵主人">
<meta property="article:tag" content="念楼学短">
<meta name="twitter:card" content="summary">


<link rel="canonical" href="https://6gpp.github.io/%E9%9D%92%E5%B0%91%E5%B9%B4%E6%96%87%E5%AD%A6/%E5%BF%B5%E6%A5%BC%E5%AD%A6%E7%9F%AD/%E5%BF%B5%E6%A5%BC%E5%AD%A6%E7%9F%AD_02/">



<script class="next-config" data-name="page" type="application/json">{"sidebar":"","isHome":false,"isPost":true,"lang":"zh-CN","comments":true,"permalink":"https://6gpp.github.io/%E9%9D%92%E5%B0%91%E5%B9%B4%E6%96%87%E5%AD%A6/%E5%BF%B5%E6%A5%BC%E5%AD%A6%E7%9F%AD/%E5%BF%B5%E6%A5%BC%E5%AD%A6%E7%9F%AD_02/","path":"青少年文学/念楼学短/念楼学短_02/","title":"念楼学短 - 卷二"}</script>

<script class="next-config" data-name="calendar" type="application/json">""</script>
<title>念楼学短 - 卷二 | 得月庵</title>
  






  <script async defer data-website-id="" src=""></script>

  <script defer data-domain="" src=""></script>

  <noscript>
    <link rel="stylesheet" href="/css/noscript.css">
  </noscript>
</head>

<body itemscope itemtype="http://schema.org/WebPage" class="use-motion">
  <div class="headband"></div>

  <main class="main">
    <div class="column">
      <header class="header" itemscope itemtype="http://schema.org/WPHeader"><div class="site-brand-container">
  <div class="site-nav-toggle">
    <div class="toggle" aria-label="切换导航栏" role="button">
        <span class="toggle-line"></span>
        <span class="toggle-line"></span>
        <span class="toggle-line"></span>
    </div>
  </div>

  <div class="site-meta">

    <a href="/" class="brand" rel="start">
      <i class="logo-line"></i>
      <p class="site-title">得月庵</p>
      <i class="logo-line"></i>
    </a>
      <p class="site-subtitle" itemprop="description">万卷古今消永日，一窗昏晓送流年</p>
  </div>

  <div class="site-nav-right">
    <div class="toggle popup-trigger" aria-label="搜索" role="button">
        <i class="fa fa-search fa-fw fa-lg"></i>
    </div>
  </div>
</div>



<nav class="site-nav">
  <ul class="main-menu menu"><li class="menu-item menu-item-home"><a href="/" rel="section"><i class="fa fa-home fa-fw"></i>首页</a></li><li class="menu-item menu-item-sitemap"><a href="/links/map.html" rel="section"><i class="fa fa-sitemap fa-fw"></i>阅历</a></li><li class="menu-item menu-item-tags"><a href="/tags/" rel="section"><i class="fa fa-tags fa-fw"></i>标签</a></li><li class="menu-item menu-item-about"><a href="/about/" rel="section"><i class="fa fa-user fa-fw"></i>关于</a></li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup"><div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" maxlength="80"
           placeholder="搜索..." spellcheck="false"
           type="search" class="search-input">
  </div>
  <span class="popup-btn-close" role="button">
    <i class="fa fa-times-circle"></i>
  </span>
</div>
<div class="search-result-container no-result">
  <div class="search-result-icon">
    <i class="fa fa-spinner fa-pulse fa-5x"></i>
  </div>
</div>

    </div>
  </div>

</header>
        
  
  <aside class="sidebar">

    <div class="sidebar-inner sidebar-nav-active sidebar-toc-active">
      <ul class="sidebar-nav">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <div class="sidebar-panel-container">
        <!--noindex-->
        <div class="post-toc-wrap sidebar-panel">
            <div class="post-toc animated"><ol class="nav"><li class="nav-item nav-level-2"><a class="nav-link" href="#%E8%AF%97%E8%AF%9D%E4%B9%9D%E7%AF%87"><span class="nav-text">诗话九篇</span></a></li><li class="nav-item nav-level-2"><a class="nav-link" href="#%E4%B8%96%E8%AF%B4%E6%96%B0%E8%AF%AD%E5%8D%81%E4%B8%80%E7%AF%87"><span class="nav-text">世说新语十一篇</span></a></li><li class="nav-item nav-level-2"><a class="nav-link" href="#%E5%AE%B9%E6%96%8B%E9%9A%8F%E7%AC%94%E4%B9%9D%E7%AF%87"><span class="nav-text">容斋随笔九篇</span></a></li><li class="nav-item nav-level-2"><a class="nav-link" href="#%E8%80%81%E5%AD%A6%E5%BA%B5%E7%AC%94%E8%AE%B0%E5%8D%81%E7%AF%87"><span class="nav-text">老学庵笔记十篇</span></a></li><li class="nav-item nav-level-2"><a class="nav-link" href="#%E5%AE%8B%E4%BA%BA%E5%B0%8F%E8%AF%B4%E7%B1%BB%E7%BC%96%E5%8D%81%E7%AF%87"><span class="nav-text">宋人小说类编十篇</span></a></li><li class="nav-item nav-level-2"><a class="nav-link" href="#%E5%8D%97%E6%9D%91%E8%BE%8D%E8%80%95%E5%BD%95%E4%BA%94%E7%AF%87"><span class="nav-text">南村辍耕录五篇</span></a></li><li class="nav-item nav-level-2"><a class="nav-link" href="#%E8%8F%BD%E5%9B%AD%E6%9D%82%E8%AE%B0%E5%85%AD%E7%AF%87"><span class="nav-text">菽园杂记六篇</span></a></li><li class="nav-item nav-level-2"><a class="nav-link" href="#%E5%8F%A4%E4%BB%8A%E8%B0%AD%E6%A6%82%E4%BA%94%E7%AF%87"><span class="nav-text">古今谭概五篇</span></a></li><li class="nav-item nav-level-2"><a class="nav-link" href="#%E5%B9%BF%E4%B8%9C%E6%96%B0%E8%AF%AD%E5%85%AB%E7%AF%87"><span class="nav-text">广东新语八篇</span></a></li><li class="nav-item nav-level-2"><a class="nav-link" href="#%E5%B9%BF%E9%98%B3%E6%9D%82%E8%AE%B0%E5%8D%81%E4%B8%80%E7%AF%87"><span class="nav-text">广阳杂记十一篇</span></a></li><li class="nav-item nav-level-2"><a class="nav-link" href="#%E5%B7%A2%E6%9E%97%E7%AC%94%E8%B0%88%E5%8D%81%E7%AF%87"><span class="nav-text">巢林笔谈十篇</span></a></li><li class="nav-item nav-level-2"><a class="nav-link" href="#%E5%AD%90%E4%B8%8D%E8%AF%AD%E5%85%AB%E7%AF%87"><span class="nav-text">子不语八篇</span></a></li><li class="nav-item nav-level-2"><a class="nav-link" href="#%E9%98%85%E5%BE%AE%E8%8D%89%E5%A0%82%E7%AC%94%E8%AE%B0%E5%85%AB%E7%AF%87"><span class="nav-text">阅微草堂笔记八篇</span></a></li><li class="nav-item nav-level-2"><a class="nav-link" href="#%E6%89%AC%E5%B7%9E%E7%94%BB%E8%88%AB%E5%BD%95%E4%B9%9D%E7%AF%87"><span class="nav-text">扬州画舫录九篇</span></a></li><li class="nav-item nav-level-2"><a class="nav-link" href="#%E4%B8%A4%E8%88%AC%E7%A7%8B%E9%9B%A8%E5%BA%B5%E9%9A%8F%E7%AC%94%E5%85%AB%E7%AF%87"><span class="nav-text">两般秋雨庵随笔八篇</span></a></li><li class="nav-item nav-level-2"><a class="nav-link" href="#%E6%98%A5%E5%9C%A8%E5%A0%82%E9%9A%8F%E7%AC%94%E5%85%AB%E7%AF%87"><span class="nav-text">春在堂随笔八篇</span></a></li></ol></div>
        </div>
        <!--/noindex-->

        <div class="site-overview-wrap sidebar-panel">
          <div class="site-author animated" itemprop="author" itemscope itemtype="http://schema.org/Person">
    <img class="site-author-image" itemprop="image" alt="得月庵主人"
      src="/images/avatar.jpg">
  <p class="site-author-name" itemprop="name">得月庵主人</p>
  <div class="site-description" itemprop="description">所有在读书中度过的日子都是美好的</div>
</div>
<div class="site-state-wrap animated">
  <nav class="site-state">
      <div class="site-state-item site-state-posts">
        <a href="/archives/">
          <span class="site-state-item-count">1234</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
          <a href="/categories/">
        <span class="site-state-item-count">8</span>
        <span class="site-state-item-name">分类</span></a>
      </div>
      <div class="site-state-item site-state-tags">
          <a href="/tags/">
        <span class="site-state-item-count">56</span>
        <span class="site-state-item-name">标签</span></a>
      </div>
  </nav>
</div>

        </div>
      </div>
    </div>

    
  </aside>


    </div>

    <div class="main-inner post posts-expand">


  


<div class="post-block">
  
  

  <article itemscope itemtype="http://schema.org/Article" class="post-content" lang="zh-CN">
    <link itemprop="mainEntityOfPage" href="https://6gpp.github.io/%E9%9D%92%E5%B0%91%E5%B9%B4%E6%96%87%E5%AD%A6/%E5%BF%B5%E6%A5%BC%E5%AD%A6%E7%9F%AD/%E5%BF%B5%E6%A5%BC%E5%AD%A6%E7%9F%AD_02/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="念楼学短 - 卷二 | 得月庵">
      <meta itemprop="description" content="">
    </span>
      <header class="post-header">
        <h1 class="post-title" itemprop="name headline">
          念楼学短 - 卷二
        </h1>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2003-05-15 00:00:00" itemprop="dateCreated datePublished" datetime="2003-05-15T00:00:00+08:00">2003-05-15</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E9%9D%92%E5%B0%91%E5%B9%B4%E6%96%87%E5%AD%A6/" itemprop="url" rel="index"><span itemprop="name">青少年文学</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
        <span id="more"></span>

<hr>

<h2 id="诗话九篇"><a href="#诗话九篇" class="headerlink" title="诗话九篇"></a>诗话九篇</h2><p><center><font color="teal" size="+1">诗中用典 <sub>用事 王士禛</sub></font></center></p>

<p>　　作诗用事．以不露痕迹为高．往董御史玉虬（文骥）外迁陇右道．留别予辈诗云．逐臣西北去．河水东南流．初谓常语．后读北史．魏孝武帝西奔宇文泰．循河西上．流涕谓梁御曰．此水东流．而朕西上．乃悟董语本此．深叹其用古之妙．——王士禛《池北偶谈》卷十二。</p>
<p><center><font color="teal" size="+1">四句够了 <sub>意尽 王士禛</sub></font></center></p>

<p>　　祖咏试终南雪诗云云．主者少之．咏对曰．意尽．王士源谓孟浩然每有制作．伫兴而就．宁复罢阁．不为浅易．山谷亦云．吟诗不须务多．但意尽可也．古人或四句或两句便成一首．正此意．——《池北偶谈》卷十三。</p>
<p><center><font color="teal" size="+1">盛唐不可及 <sub>桃源诗 王士禛</sub></font></center></p>

<p>　　唐宋以来．作桃源行最传者．王摩诘韩退之王介甫三篇．观退之介甫二诗．笔力意思甚可喜．及读摩诘诗．多少自在．二公便如努力挽强．不免面赤耳热．此盛唐所以高不可及．——《池北偶谈》卷十四。</p>
<p><center><font color="teal" size="+1">雪里芭蕉 <sub>王右丞诗 王士禛</sub></font></center></p>

<p>　　世谓王右丞画雪中芭蕉．其诗亦然．如九江枫树几回青．一片扬州五湖白．下连用兰陵镇富春郭石头城诸地名．皆寥远不相属．大抵古人诗画．只取兴会神到．若刻舟缘木求之．失其指矣．——《池北偶谈》卷十八。</p>
<p><center><font color="teal" size="+1">说苏黄 <sub>论坡谷 王士禛</sub></font></center></p>

<p>　　许彦周诗话云．东坡诗不可轻议．词源如长江大河．飘沙卷沫．枯槎束薪．兰舟绣鹢．皆随流矣．珍泉幽涧．澄泽灵沼．无一点尘滓．只是体不似江河耳．林艾轩论苏黄云．譬如丈夫见客．大踏步便出去．若女子便有许多妆裹．此坡谷之别也．——《池北偶谈》卷十八。</p>
<p><center><font color="teal" size="+1">多馀的尾巴 <sub>柳诗蛇足 王士禛</sub></font></center></p>

<p>　　余尝谓柳子厚渔翁夜傍西岩宿一首末二句蛇足．删作绝句乃佳．东坡论此诗亦云．末二句可不必．——王士禛《分甘馀话》卷一。</p>
<p><center><font color="teal" size="+1">含蓄 <sub>贵有节制 王士禛</sub></font></center></p>

<p>　　凡为诗文．贵有节制．即词曲亦然．正调至秦少游李易安为极致．若柳耆卿则靡矣．变调至东坡为极致．辛稼轩豪于东坡．而不免稍过．若刘改之则恶道矣．学者不可以不辨．——王士禛《分甘馀话》卷二，原题《诗文词曲贵有节制》。</p>
<p><center><font color="teal" size="+1">创作自由 <sub>评诗之弊 王士禛</sub></font></center></p>

<p>　　胡应麟病苏黄古诗不为十九首建安体．是欲绁天马之足作辕下驹也．——《分甘馀话》卷四。</p>
<p><center><font color="teal" size="+1">得其神髓 <sub>勿袭形模 王士禛</sub></font></center></p>

<p>　　颜之推标举王籍蝉噪林逾静．鸟鸣山更幽．以为自小雅萧萧马鸣．悠悠旆旌得来．此神契语也．学古人勿袭形模．正当寻其文外独绝处．——王士禛《古夫于亭杂录》卷六。</p>
<hr>

<h2 id="世说新语十一篇"><a href="#世说新语十一篇" class="headerlink" title="世说新语十一篇"></a>世说新语十一篇</h2><p><center><font color="teal" size="+1">永恒的悲哀 <sub>木犹如此 刘义庆</sub></font></center></p>

<p>　　桓公北征经金城．见前为琅邪时种柳．皆已十围．慨然曰．木犹如此．人何以堪．攀枝执条．泫然流泪．——《世说新语·言语》。</p>
<p><center><font color="teal" size="+1">才女 <sub>柳絮因风 刘义庆</sub></font></center></p>

<p>　　谢太傅寒雪日内集．与儿女讲论文义．俄而雪骤．公欣然曰．白雪纷纷何所似．兄子胡儿曰．撒盐空中差可拟．兄女曰．未若柳絮因风起．公大笑乐．即公大兄无奕女．左将军王凝之妻也．——《世说新语·言语》。</p>
<p><center><font color="teal" size="+1">从容与慷慨 <sub>广陵散 刘义庆</sub></font></center></p>

<p>　　嵇中散临刑东市．神气不变．索琴弹之．奏广陵散．曲终曰．袁孝尼尝请学此散．吾靳固不与．广陵散于今绝矣．太学生三千人上书．请以为师．不许．文王亦寻悔焉．——《世说新语·雅量》。</p>
<p><center><font color="teal" size="+1">生死弟兄 <sub>人琴俱亡 刘义庆</sub></font></center></p>

<p>　　王子猷子敬俱病笃．而子敬先亡．子猷问左右．何以都不闻消息．此已丧矣．语时了不悲．便索舆来奔丧．都不哭．子敬素好琴．便径入坐灵床上．取子敬琴弹．弦既不调．掷地云．子敬子敬．人琴俱亡．因恸绝良久．月馀亦卒．——《世说新语·伤逝》。</p>
<p><center><font color="teal" size="+1">妈妈的见识 <sub>赵母嫁女 刘义庆</sub></font></center></p>

<p>　　赵母嫁女．女临去．敕之曰．慎勿为好．女曰．不为好．可为恶邪．母曰．好尚不可为．其况恶乎．——《世说新语·贤媛》。</p>
<p><center><font color="teal" size="+1">一罐鲊鱼 <sub>陶母封鲊 刘义庆</sub></font></center></p>

<p>　　陶公少时作鱼梁吏．尝以坩鲊饷母．母封鲊付使．反书责侃曰．汝为吏．以官物见饷．非唯不益．乃增吾忧也．——《世说新语·贤媛》。</p>
<p><center><font color="teal" size="+1">林下风气 <sub>无烦复往 刘义庆</sub></font></center></p>

<p>　　王右军郗夫人谓二弟司空中郎曰．王家见二谢．倾筐倒庋．见汝辈来．平平尔．汝可无烦复往．——《世说新语·贤媛》。</p>
<p><center><font color="teal" size="+1">乘兴 <sub>雪夜访戴 刘义庆</sub></font></center></p>

<p>　　王子猷居山阴．夜大雪．眠觉．开室．命酌酒．四望皎然．因起彷徨．咏左思招隐诗．忽忆戴安道．时戴在剡．即便夜乘小船就之．经宿方至．造门不前而返．人问其故．王曰．吾本乘兴而行．兴尽而返．何必见戴．——《世说新语·任诞》。</p>
<p><center><font color="teal" size="+1">酒给谁喝 <sub>公荣无预 刘义庆</sub></font></center></p>

<p>　　王戎弱冠诣阮籍．时刘公荣在坐．阮谓王曰．偶有二斗美酒．当与君共饮．彼公荣者无预焉．二人交觞酬酢．公荣遂不得一杯．而言语谈戏．三人无异．或有问之者．阮答曰．胜公荣者．不得不与饮酒．不如公荣者．不可不与饮酒．唯公荣可不与饮酒．——《世说新语·简傲》。</p>
<p><center><font color="teal" size="+1">“亲爱的” <sub>王安丰妇 刘义庆</sub></font></center></p>

<p>　　王安丰妇常卿安丰．安丰曰．妇人卿婿．于礼为不敬．后勿复尔．妇曰．亲卿爱卿．是以卿卿．我不卿卿．谁当卿卿．遂恒听之．——《世说新语·惑溺》。</p>
<p><center><font color="teal" size="+1">急性子 <sub>王蓝田 刘义庆</sub></font></center></p>

<p>　　王蓝田性急．尝食鸡子．以箸刺之．不得．便大怒．举以掷地．鸡子于地圆转未止．仍下地以屐齿碾之．又不得．瞋甚．复于地取内口中．啮破即吐之．王右军闻而大笑曰．使安期有此性．犹当无一豪可论．况蓝田邪．——《世说新语·忿狷》。</p>
<hr>

<h2 id="容斋随笔九篇"><a href="#容斋随笔九篇" class="headerlink" title="容斋随笔九篇"></a>容斋随笔九篇</h2><p><center><font color="teal" size="+1">白氏女奴 <sub>乐天侍儿 洪迈</sub></font></center></p>

<p>　　世言白乐天侍儿唯小蛮樊素二人．予读集中小庭亦有月一篇云．菱角执笙簧．谷儿抹琵琶．红绡信手舞．紫绡随意歌．自注曰．菱谷紫红皆小臧获名．若然．则红紫二绡亦女奴也．——《容斋随笔》卷二。</p>
<p><center><font color="teal" size="+1">近仁鲜仁 <sub>刚毅近仁 洪迈</sub></font></center></p>

<p>　　刚毅者．必不能令色．木讷者．必不为巧言．此近仁鲜仁之辨也．——《容斋随笔》卷二。</p>
<p><center><font color="teal" size="+1">不平则鸣 <sub>送孟东野序 洪迈</sub></font></center></p>

<p>　　韩文公送孟东野序云．物不得其平则鸣．然其文云．在唐虞时．咎陶禹其善鸣者．而假之以鸣．夔假于韶以鸣．伊尹鸣殷．周公鸣周．又云．无将和其声而使鸣国家之盛．然则非所谓不得其平也．——《容斋随笔》卷四。</p>
<p><center><font color="teal" size="+1">简化字 <sub>字省文 洪迈</sub></font></center></p>

<p>　　今人作字省文．以禮为礼．以處为处．以與为与．凡章奏及程文书册之类不敢用．然其实皆说文本字也．许叔重释礼字云．古文．处字云．止也．得几而止．或从處．与字云．赐予也．与與同．然则当以省文者为正．——《容斋随笔》卷五。</p>
<p><center><font color="teal" size="+1">逢君之恶 <sub>魏相萧望之 洪迈</sub></font></center></p>

<p>　　赵广汉之死由魏相．韩延寿之死由萧望之．魏萧贤公卿也．忍以其私陷二材臣于死地乎．杨恽坐语言怨望．而廷尉当以为大逆不道．以其时考之．乃于定国也．史称定国为廷尉．民自以不冤．岂其然乎．宣帝治尚严．而三人者又从而辅翼之．为可恨也．——《容斋随笔》卷六。</p>
<p><center><font color="teal" size="+1">改地名 <sub>严州当为庄 洪迈</sub></font></center></p>

<p>　　严州本名睦州．宣和中．以方寇之故改焉．虽以威严为义．然实取严陵滩之意也．殊不考子陵乃庄氏．东汉避显宗讳．以庄为严．故史家追书．以为严光．后世当从实可也．——《容斋随笔》卷六。</p>
<p><center><font color="teal" size="+1">杀功臣 <sub>汉祖三诈 洪迈</sub></font></center></p>

<p>　　汉高祖用韩信为大将．而三以诈临之．信既定赵．高祖自成皋度河．晨自称汉使．驰入信壁．信未起．即其卧夺其印符．麾召诸将．易置之．项羽死．则又袭夺其军．卒之伪游云梦而缚信．夫以豁达大度开基之主．所行乃如是．信之终于谋逆．盖有以启之矣．——《容斋随笔》卷十四。</p>
<p><center><font color="teal" size="+1">同情者的诗 <sub>李陵诗 洪迈</sub></font></center></p>

<p>　　文选编李陵苏武诗凡七篇．人多疑俯观江汉流之语．以为苏武在长安所作．何为乃及江汉．东坡云．皆后人所拟也．予观李诗云．独有盈觞酒．与子结绸缪．盈字正惠帝讳．汉法触讳者有罪．不应陵敢用之．益知坡公之言为可信也．——《容斋随笔》卷十四。</p>
<p><center><font color="teal" size="+1">保护伞 <sub>城狐社鼠 洪迈</sub></font></center></p>

<p>　　城狐不灌．社鼠不熏．谓其所栖穴者得所凭依．此古语也．故议论者率指人君左右近习为城狐社鼠．予读说苑所载孟尝君之客曰．狐者人之所攻也．鼠者人之所熏也．臣未尝见稷狐见攻．社鼠见熏．何则．所托者然也．稷狐二字．甚奇且新．——《容斋随笔》卷十六。</p>
<hr>

<h2 id="老学庵笔记十篇"><a href="#老学庵笔记十篇" class="headerlink" title="老学庵笔记十篇"></a>老学庵笔记十篇</h2><p><center><font color="teal" size="+1">一副八百枚 <sub>大傩面具 陆游</sub></font></center></p>

<p>　　政和中大傩．下桂府进面具．比进到．称一副．初讶其少．乃是以八百枚为一副．老少妍陋无一相似者．乃大惊．至今桂府作此者皆致富．天下及外夷皆不能及．——《老学庵笔记》卷一。</p>
<p><center><font color="teal" size="+1">不为人知 <sub>墓志增字 陆游</sub></font></center></p>

<p>　　晏尚书景初．作一士大夫墓志．以示朱希真．希真曰．甚妙．但似欠四字．然不敢以告．景初苦问之．希真指有文集十卷字下曰．此处欠．又问欠何字．曰．当增不行于世四字．景初遂增藏于家三字．实用希真意也．——《老学庵笔记》卷一。</p>
<p><center><font color="teal" size="+1">刺秦桧 <sub>不了事汉 陆游</sub></font></center></p>

<p>　　秦会之当国．有殿前司军人施全者．伺其入朝．持斩马刀邀于望仙桥下斫之．断轿子一柱．而不能伤．诛死．其后秦每出．辄以亲兵五十人持梃卫之．初．斩全于市．观者甚众．中有一人朗言曰．此不了事汉．不斩何为．闻者皆笑．——《老学庵笔记》卷二。</p>
<p><center><font color="teal" size="+1">炒栗子 <sub>李和儿 陆游</sub></font></center></p>

<p>　　故都李和炒栗名闻四方．他人百计效之．终不可及．绍兴中．陈福公及钱上阁出使虏廷．至燕山．忽有两人持炒栗各十裹来献．三节人亦人得一裹．自赞曰．李和儿也．挥涕而去．——《老学庵笔记》卷二。</p>
<p><center><font color="teal" size="+1">蔑视痛苦 <sub>鲁直在宜州 陆游</sub></font></center></p>

<p>　　范寥言．鲁直至宜州．州无亭驿．又无民居可僦．止一僧舍可寓．而适为崇宁万寿．法所不许．乃居一城楼上．亦极湫隘．秋暑方炽．几不可过．一日忽小雨．鲁直饮薄醉．坐胡床．自栏楯间伸足出外以受雨．顾谓寥曰．信中．吾生平无此快也．未几而卒．——《老学庵笔记》卷三。</p>
<p><center><font color="teal" size="+1">名字偏旁 <sub>时相忍忮 陆游</sub></font></center></p>

<p>　　绍圣中贬元祐人．苏子瞻儋州．子由雷州．刘莘老新州．皆戏取其字之偏旁也．时相之忍忮如此．——《老学庵笔记》卷四。</p>
<p><center><font color="teal" size="+1">泥娃娃 <sub>鄜州田氏 陆游</sub></font></center></p>

<p>　　承平时．鄜州田氏作泥孩儿名天下．态度无穷．虽京师工效之．莫能及．一对至直十缣．一床至三十千．一床者．或五或七也．小者二三寸．大者尺馀．无绝大者．予家旧藏一对卧者．有小字云．鄜畤田玘制．绍兴初．避地东阳山中．归则亡之矣．——《老学庵笔记》卷五。</p>
<p><center><font color="teal" size="+1">放火三天 <sub>田登忌讳 陆游</sub></font></center></p>

<p>　　田登作郡．自讳其名．触者必怒．吏卒多被榜笞．于是举州皆谓灯为火．上元放灯．许人入州治游观．吏人遂书榜揭于市曰．本州依例放火三日．——《老学庵笔记》卷五。</p>
<p><center><font color="teal" size="+1">地下黑社会 <sub>无忧洞 陆游</sub></font></center></p>

<p>　　京师沟渠极深广．亡命多匿其中．自名为无忧洞．甚者盗匿妇人．又谓之鬼樊楼．国初至兵兴常有之．虽才尹不能绝也．——《老学庵笔记》卷六。</p>
<p><center><font color="teal" size="+1">口头语 <sub>外后日 陆游</sub></font></center></p>

<p>　　今人谓后三日为外后日．意其俗语耳．偶读唐逸史裴老传．乃有此语．裴．大历中人也．则此语亦久矣．——《老学庵笔记》卷十。</p>
<hr>

<h2 id="宋人小说类编十篇"><a href="#宋人小说类编十篇" class="headerlink" title="宋人小说类编十篇"></a>宋人小说类编十篇</h2><p><center><font color="teal" size="+1">之乎者也 <sub>朱雀之门 高文虎</sub></font></center></p>

<p>　　太祖将展外城．幸朱雀门亲自规画．赵韩王普特从．上指门额询普曰．何不只书朱雀门．何须着之字．普对曰．语助．太祖笑曰．之乎者也．助得甚事．——高文虎《蓼花洲闲录》，转录自《宋人小说类编》卷一之二“地理类”。</p>
<p><center><font color="teal" size="+1">敢言的戏子 <sub>不油里面 张仲文</sub></font></center></p>

<p>　　嘉泰末年．平原公恃有扶日之功．凡事自作威福．政事皆不由内出．会内宴．伶人王公瑾曰．今日正如客人卖伞．不油里面．——张仲文《白獭髓》，转录自《宋人小说类编》卷三之四“隐语类”。</p>
<p><center><font color="teal" size="+1">不如狮子 <sub>员外郎 张师正</sub></font></center></p>

<p>　　石参政中立性滑稽．天禧中为员外郎帖职时．西域献狮子．畜于御苑．日给羊肉十五斤．尝率同列往观．或叹曰．彼兽也．给肉乃尔．吾辈忝预郎曹．日不过数斤．人翻不及兽乎．石曰．君何不知分耶．彼乃苑中狮子．吾曹员外郎耳．安可比耶．——张师正《倦游杂录》，转录自《宋人小说类编》卷三之五“笑谈类”。</p>
<p><center><font color="teal" size="+1">拍马屁 <sub>愿早就木 张师正</sub></font></center></p>

<p>　　有善谀者．熙宁中曾以先光禄卿荐守番禺．尝启王介甫丞相曰．某所恨．微躯日益安健．惟愿早就木．冀得丞相一埋铭．庶几名附雄文．不磨灭于后世．——张师正《倦游杂录》，转录自《宋人小说类编》卷三之五“笑谈类”。</p>
<p><center><font color="teal" size="+1">县太爷写字 <sub>东坡书扇 陈宾</sub></font></center></p>

<p>　　东坡为钱塘县时．民有诉扇肆负钱二万者．逮至则曰．天久雨且寒．扇莫售．非不肯偿也．公令以扇二十来．就判事笔随意作行草．及枯木竹石．以付之．才出门．人竞以千钱取一扇．所持立尽．遂悉偿所负．——陈宾《桃源手听》，转录自《宋人小说类编》卷四之一“服饰类”。</p>
<p><center><font color="teal" size="+1">皇帝的风格 <sub>九里松牌 陈晦</sub></font></center></p>

<p>　　北山九里松牌．吴说书．高宗诣天竺．遂亲御宸翰．撤去吴书．吴未几出守信州．陛辞．高宗因与语云．九里松乃卿书乎．吴唯唯．复云．朕尝作此三次．观之终不如卿．吴益逊谢．暨朝退．即令再揭原牌．遍索之．乃得之天竺库院．复令植道旁．今所榜是也．——陈晦《行都纪事》，转录自《宋人小说类编》卷四之五“花木类”。</p>
<p><center><font color="teal" size="+1">独乐园 <sub>只相公不要钱 俞文豹</sub></font></center></p>

<p>　　温公一日过独乐园．见创一侧室．问守园者何从得钱．对曰．积游赏者所得．公曰．何不留以自用．对曰．只相公不要钱．——俞文豹《清夜录》，转录自《宋人小说类编》卷四之八“杂记类”。</p>
<p><center><font color="teal" size="+1">朝云 <sub>一肚皮不合时宜 费衮</sub></font></center></p>

<p>　　东坡一日退朝．食罢扪腹徐行．顾谓侍儿曰．汝辈且道是中有何物．一婢遂曰．都是文章．坡不以为然．又一人曰．满腹皆是识见．坡亦未以为当．至朝云乃曰．学士一肚皮不合时宜．东坡捧腹大笑．——费衮《梁溪漫志》，转录自《宋人小说类编》卷四之八“杂记类”。</p>
<p><center><font color="teal" size="+1">黑暗时代 <sub>必曰呜呼 孙宗鉴</sub></font></center></p>

<p>　　神考问荆公云．卿曾看欧阳公五代史否．公对曰．臣不曾仔细看．但见每篇首必曰呜呼．则事事皆可叹也．余谓公真不曾仔细看也．若使曾仔细看．必以呜呼为是．五代之事．岂非事事可叹者乎．——孙宗鉴《东皋杂录》，转录自《宋人小说类编》卷四之八“杂记类”。</p>
<p><center><font color="teal" size="+1">傍人门户 <sub>争闲气 苏轼</sub></font></center></p>

<p>　　东坡示参寥曰．桃符仰视艾人而骂曰．汝何等草芥．辄居我上．艾人俯而应曰．汝已半截入土．犹争高下乎．桃符怒．往复纷纷不已．门神解之曰．吾辈不肖．傍人门户．何暇争闲气耶．请妙总大士看此一转语．——苏轼《调谑篇》，转录自《宋人小说类编》卷四之八“杂记类”。</p>
<hr>

<h2 id="南村辍耕录五篇"><a href="#南村辍耕录五篇" class="headerlink" title="南村辍耕录五篇"></a>南村辍耕录五篇</h2><p><center><font color="teal" size="+1">棒打不散 <sub>朝仪 陶宗仪</sub></font></center></p>

<p>　　大元受天命．肇造区夏．列圣相承．至于世皇至元初．尚未遑兴建宫阙．凡遇称贺．则臣庶皆集帐前．无有尊卑贵贱之辨．执法官厌其喧杂．挥杖击逐之．去而复来者数次．翰林承旨王文忠公磐时兼太常卿．虑将贻笑外国．奏请立朝仪．遂如其言．——《南村辍耕录》卷一。</p>
<p><center><font color="teal" size="+1">学者从政 <sub>征聘 陶宗仪</sub></font></center></p>

<p>　　中书左丞魏国文正公鲁斋许先生衡．中统元年应召赴都日．道谒文靖公静修刘先生因．谓曰．公一聘而起．毋乃太速乎．答曰．不如此．则道不行．至元二十年．征刘先生至．以为赞善大夫．未几辞去．又召为集贤学士．复以疾辞．或问之．乃曰．不如此．则道不尊．——《南村辍耕录》卷二。</p>
<p><center><font color="teal" size="+1">大国的体面 <sub>使交趾 陶宗仪</sub></font></center></p>

<p>　　翰林学士元文敏公明善．字复初．清河人．参议中书日．会朝廷遣蒙古大臣一员使交趾．公副之．将还．国之伪主赆以金．蒙古受之．公固辞．伪主曰．彼使臣已受矣．公独何为．公曰．彼所以受者．安小国之心．我所以不受者．全大国之体．伪主叹服．——《南村辍耕录》卷二。</p>
<p><center><font color="teal" size="+1">正室夫人 <sub>司马善谏 陶宗仪</sub></font></center></p>

<p>　　御史大夫也先帖木儿．与夫人不睦．已数年矣．翰林学士承旨阿目茄八剌死．大夫遣司马明里往唁之．及归．问其所以．明里云．承旨带罟罟娘子十有五人．皆务争夺家财．全无哀戚之情．惟正室坐守灵帏．哭泣不已．大夫默然．是夜．遂与夫人同寝．欢爱如初．——《南村辍耕录》卷二十二。</p>
<p><center><font color="teal" size="+1">“有气味” <sub>病洁 陶宗仪</sub></font></center></p>

<p>　　毗陵倪元镇有洁病．一日．眷歌姬赵买儿．留宿别业中．心疑其不洁．俾之浴．既登榻．以手自顶至踵．且扪且嗅．扪至阴．有秽气．复俾浴．凡再三．东方既白．不复作巫山之梦．徒赠以金．赵或自谈．必至绝倒．——《南村辍耕录》卷二十七。</p>
<hr>

<h2 id="菽园杂记六篇"><a href="#菽园杂记六篇" class="headerlink" title="菽园杂记六篇"></a>菽园杂记六篇</h2><p><center><font color="teal" size="+1">儿子岂敢 <sub>王侍郎 陆容</sub></font></center></p>

<p>　　正统间．工部侍郎王某．出入太监王振之门．某貌美而无须．善伺候振颜色．振甚眷之．一日问某曰．王侍郎．尔何无须．某对曰．公无须．儿子岂敢有须．人传以为笑．——《菽园杂记》卷二。</p>
<p><center><font color="teal" size="+1">“凡是派” <sub>御制大全 陆容</sub></font></center></p>

<p>　　正统初．南畿提学彭御史勖．尝以永乐间纂修五经四书大全讨论欠精．诸儒之说有与集注背驰者．遂删正自为一书．欲缮写以献．或以大全出自御制而止．以今观之．诚有如彭公之见者．盖订正经籍．所以明道．不当以是自沮也．——《菽园杂记》卷三。</p>
<p><center><font color="teal" size="+1">自称老臣 <sub>危素 陆容</sub></font></center></p>

<p>　　高皇一日遣小内使至翰林．看何人在院．时危素太仆当值．对内使云．老臣危素．内使复命．上默然．翌日传旨．令素余阙庙烧香．盖余危皆元臣．余为元死节．盖厌其自称老臣．故以愧之．——《菽园杂记》卷三。</p>
<p><center><font color="teal" size="+1">染发 <sub>白发白须 陆容</sub></font></center></p>

<p>　　陆展染白发以媚妾．寇准促白须以求相．皆溺于所欲．而不顺其自然者也．然张华博物志有染白须法．唐宋人有镊白诗．是知此风其来远矣．然今之媚妾者盖鲜．大抵皆听选及恋职者耳．吏部前粘壁有染白须发药修补门牙法．观此可知矣．——《菽园杂记》卷九。</p>
<p><center><font color="teal" size="+1">画圣像 <sub>传写御容 陆容</sub></font></center></p>

<p>　　高皇尝集画工传写御容．多不称旨．有笔意逼真者．自以为必见赏．及进览．亦然．一工探知上意．稍于形似之外．加穆穆之容以进．上览之．甚喜．仍命传数本以赐诸王．盖上之意有在．他工不能知也．——《菽园杂记》卷十四。</p>
<p><center><font color="teal" size="+1">乌桕树 <sub>桕 陆容</sub></font></center></p>

<p>　　种桕必须接．否则不结子．结亦不多．冬月取桕子舂于水碓．候桕肉皆脱．然后筛出核．煎而为蜡．其核磨碎．入甑蒸软．压取清油．可燃灯．或和蜡浇烛．或杂桐油制伞．但不可食．食则令人吐泻．其渣名油饼．壅田甚肥．——《菽园杂记》卷十四。</p>
<hr>

<h2 id="古今谭概五篇"><a href="#古今谭概五篇" class="headerlink" title="古今谭概五篇"></a>古今谭概五篇</h2><p><center><font color="teal" size="+1">心中无妓 <sub>两程夫子 冯梦龙</sub></font></center></p>

<p>　　两程夫子赴一士夫宴．有妓侑觞．伊川拂衣起．明道尽欢而罢．次日．伊川过明道斋中．愠犹未解．明道曰．昨日座中有妓．吾心中却无妓．今日斋中无妓．汝心中却有妓．伊川自谓不及．　　——《古今谈概》“迂腐部第一”。</p>
<p><center><font color="teal" size="+1">大袖子 <sub>盛天下苍生 冯梦龙</sub></font></center></p>

<p>　　进士曹奎作大袖袍．杨衍问曰．袖何须此大．奎曰．要盛天下苍生．衍笑曰．盛得一个苍生矣．——《古今谈概》“怪诞部第二”。</p>
<p><center><font color="teal" size="+1">不怕杀头 <sub>仕途之险 冯梦龙</sub></font></center></p>

<p>　　世庙时．通州虏急．怒大司马丁汝夔．置之辟．缙绅见而叹息曰．仕途之险如此．有何宦情．中一人笑曰．若使兵部尚书一日杀一个．只索抛却．若使一月杀一个．还要做他．——《古今谈概》“痴绝部第三”。</p>
<p><center><font color="teal" size="+1">那两年靠谁 <sub>吴蠢子 冯梦龙</sub></font></center></p>

<p>　　吴蠢子年三十．倚父为生．父年五十矣．遇星家推父寿当八十．子当六十二．蠢子泣曰．我父寿止八十．我到六十以后．那二年靠谁养活．——《古今谈概》“专愚部第四”。</p>
<p><center><font color="teal" size="+1">人之将死 <sub>此酒不堪相劝 冯梦龙</sub></font></center></p>

<p>　　宋明帝赐王景文死．景文在江州．方与客棋．看敕讫．置局下．神色怡然．争劫竟．敛纳奁毕．徐言．奉敕赐死．方以敕示客．因举鸩谓客曰．此酒不堪相劝．遂一饮而绝．——《古今谈概》“越情部第十”。</p>
<hr>

<h2 id="广东新语八篇"><a href="#广东新语八篇" class="headerlink" title="广东新语八篇"></a>广东新语八篇</h2><p><center><font color="teal" size="+1">水流鹅 <sub>淘鹅 屈大均</sub></font></center></p>

<p>　　淘鹅．即鹈鹕也．曰逃河者．淘鹅之讹也．阳江人则谓水流鹅云．其大如鹅．能沉水取鱼．或竭小水取鱼．颐下有皮袋．常盛水二升许以养鱼．随水浮游．每淘河一次．可充数日之食．渔童谣云．水流鹅．莫淘河．我鱼少．尔鱼多．竹弓欲射汝．奈汝会逃何．——《广东新语》卷二十。</p>
<p><center><font color="teal" size="+1">狗与奴才 <sub>番狗 屈大均</sub></font></center></p>

<p>　　蠔镜澳多产番狗．矮而小．毛若狮子．可值十馀金．然无他技能．番人顾贵之．其视诸奴囝也．万不如狗．寝食与俱．甘脆必先饲之．坐与立．番狗惟其所命．故其地有语曰．宁为番狗．莫作鬼奴．——《广东新语》卷二十一。</p>
<p><center><font color="teal" size="+1">瑶人美食 <sub>竹䶉 屈大均</sub></font></center></p>

<p>　　竹䶉穴地食竹根．毛松．肉肥美．亦松．肉一二脔可盈盘．色紫．味如甜笋．血鲜饮之益人．瑶中以为上馔．谓之竹豚．予诗．海人花蜃蛤．山子竹鸡豚．——《广东新语》卷二十一。</p>
<p><center><font color="teal" size="+1">何必引韩诗 <sub>龙虾 屈大均</sub></font></center></p>

<p>　　龙虾巨者重七八斤．头大径尺．状如龙．采色鲜耀．有两大须如指．长三四尺．其肉味甜．稍粗于常虾．以壳作灯．光赤如血珀．曰龙虾灯．东莞新安潮阳多有之．昌黎诗．又尝疑龙虾．果谁雄牙须．——《广东新语》卷二十二。</p>
<p><center><font color="teal" size="+1">金色的丝 <sub>天蚕 屈大均</sub></font></center></p>

<p>　　天蚕出阳江．其食必樟枫叶．岁三月熟．醋浸之．抽丝长七八尺．色如金．坚韧异常．以作蒲葵扇缘．名天蚕丝．亦有成茧者．大于家蚕数倍．禹贡．厥篚檿丝．或即此类．然不可缫为丝．入贡者．齐鲁之山茧也．有沙柳虫．腹中丝亦可作缘．——《广东新语》卷二十四。</p>
<p><center><font color="teal" size="+1">香分公母 <sub>丁香 屈大均</sub></font></center></p>

<p>　　丁香．广州亦有之．木高丈馀．叶似栎．花圆细而黄．子色紫．有雌有雄．雄颗小．称公丁香．雌颗大．其力亦大．称母丁香．从洋舶来者珍．番奴口常含嚼．以代槟榔．其树多五色鹦鹉所栖．以丁香未熟者为饵．子既收．则啄丁皮．——《广东新语》卷二十五。</p>
<p><center><font color="teal" size="+1">夺香花 <sub>瑞香 屈大均</sub></font></center></p>

<p>　　乳源多白瑞香．冬月盛开如雪．名雪花．刈以为薪．杂山兰芎䓖之属烧之．比屋皆香．其种以孪枝为上．有紫色者香尤烈．杂众花中．众花往往无香．皆为所夺．一名夺香花．干者可以稀痘．——《广东新语》卷二十五。</p>
<p><center><font color="teal" size="+1">草木之名 <sub>步惊 屈大均</sub></font></center></p>

<p>　　步惊．木本．以嫩叶和米数粒微炒．煎汤饮之．可愈呕泻寒疾．花有幽香．步行遇之．往往惊为蕙兰．故曰步惊．永安人每以嫩叶干之．持入京师作人事．——《广东新语》卷二十五。</p>
<hr>

<h2 id="广阳杂记十一篇"><a href="#广阳杂记十一篇" class="headerlink" title="广阳杂记十一篇"></a>广阳杂记十一篇</h2><p><center><font color="teal" size="+1">洪太夫人 <sub>洪承畴母 刘献廷</sub></font></center></p>

<p>　　洪经略入都后．其太夫人犹在也．自闽迎入京．太夫人见经略．大怒．骂．以杖击之．数其不死之罪．曰．汝迎我来．将使我为旗下老婢耶．我打汝死．为天下除害．经略疾走得免．太夫人即买舟南归．——《广阳杂记》卷一。</p>
<p><center><font color="teal" size="+1">谢客启事 <sub>参马士英 刘献廷</sub></font></center></p>

<p>　　黄仲霖参马士英．召对归署．以白纸大书于门曰．得罪权奸．命在旦夕．诸客赐顾．门官一概禀辞．——《广阳杂记》卷一。</p>
<p><center><font color="teal" size="+1">抬轿子 <sub>舆夫 刘献廷</sub></font></center></p>

<p>　　衡山舆夫矫健冠天下．走及奔马．上峻阪．走独木危桥．舆在肩侧．其足逡巡．二分在外．舆平如衡．无少欹仄．吁．亦异矣．——《广阳杂记》卷二。</p>
<p><center><font color="teal" size="+1">小西门 <sub>天下绝佳处 刘献廷</sub></font></center></p>

<p>　　长沙小西门外．望两岸居人．虽竹篱茅屋．皆清雅淡远．绝无烟火气．远近舟楫．上者．下者．饱张帆者．泊者．理楫者．大者．小者．无不入画．天下绝佳处也．——《广阳杂记》卷二。</p>
<p><center><font color="teal" size="+1">春来早 <sub>长沙物候 刘献廷</sub></font></center></p>

<p>　　长沙府二月初间．已桃李盛开．绿杨如线．较吴下气候．约差三四十日．较燕都约差五六十日．五岭而南．又不知何如矣．——《广阳杂记》卷二。</p>
<p><center><font color="teal" size="+1">看衡山 <sub>南岳 刘献廷</sub></font></center></p>

<p>　　南岳规模宏阔．过于岱宗．无论嵩华．初陟山麓．即觉气象迥别．群峰罗列．层层浮出．各极奇秀．而雄浑博大．绝无巉岩刻削之状．正如雷尊象鼎．虽丹碧烂然．而太朴浑沦之气．非鬼工匠手所能拟议．又如杜少陵诸绝作．必非清新俊逸超脱幽奇等目所可形容者也．——《广阳杂记》卷二。</p>
<p><center><font color="teal" size="+1">瑰丽的雪 <sub>雪景之奇 刘献廷</sub></font></center></p>

<p>　　余宿衡山云开堂时．夜半梦醒．闻雨声如注．风撼屋宇皆动．晓起．主僧来言．夜来峰顶大雪．亟出屋后仰望．自香炉峰以上．皆为雪覆．如银堆玉砌．香炉而下．依然翠霭千重．时风雨犹未止．想上封正在撒盐飞絮也．雪景之奇．于斯极矣．——《广阳杂记》卷二。</p>
<p><center><font color="teal" size="+1">鸡公坡 <sub>门联 刘献廷</sub></font></center></p>

<p>　　彭岳放住善化县右鸡公陂．门径幽寂．有山林之致．书其门曰．白发消穷达．青山傲古今．读此联．可想见其人矣．——《广阳杂记》卷二。</p>
<p><center><font color="teal" size="+1">孤独的夜 <sub>舟泊昭陵 刘献廷</sub></font></center></p>

<p>　　癸酉四月．望后二日．舟泊昭陵．夜卧至夜半即觉．碧天如洗．皎月自篷隙照入舟中．如白昼也．对之凄然．予尝有诗曰．孤舟寂寂更无邻．惟有长安月照人．亦十七夜舟中也．而苦乐之致．不啻天渊矣．——《广阳杂记》卷三。</p>
<p><center><font color="teal" size="+1">采茶歌 <sub>十五国章法 刘献廷</sub></font></center></p>

<p>　　旧春上元在衡山县．曾卧听采茶歌．赏其音调．而于辞句懵如也．今又来衡山．于其土音虽不尽解．然十可三四领其意义．因之叹古今相去不甚远．村妇稚子口中之歌．而有十五国之章法．顾左右无与言者．浩叹而止．——《广阳杂记》卷四。</p>
<p><center><font color="teal" size="+1">“双飞燕” <sub>汉阳渡船 刘献廷</sub></font></center></p>

<p>　　汉阳渡船最小．俗名双飞燕．一人而荡两桨．左右相交．力均势等．最捷而稳．且其值甚寡．一人不过小钱二文．值银不及一厘．即独买一舟．亦不过数文．故谚云．行遍天下路．惟有武昌好过渡．信哉．——《广阳杂记》卷四。</p>
<hr>

<h2 id="巢林笔谈十篇"><a href="#巢林笔谈十篇" class="headerlink" title="巢林笔谈十篇"></a>巢林笔谈十篇</h2><p><center><font color="teal" size="+1">悲哀的调子 <sub>笛音 龚炜</sub></font></center></p>

<p>　　予于声歌无所谙．独喜笛音寥亮．每当抑郁无聊．趣起一弄．往往多悲感之声．泪与俱垂．审音者知其为恨人矣．今夜风和月莹．阑干静倚．意亦甚适．为吹古诗一二首．皆和平之词．而其声仍不免于呜咽．何也．——《巢林笔谈》卷四。</p>
<p><center><font color="teal" size="+1">中秋有感 <sub>绝无佳景 龚炜</sub></font></center></p>

<p>　　今夕是中秋节矣．病侵强岁．闲过清时．功名之士．所为短气．不佞缘以藏拙．亦自不恶．但檐溜泠泠．月光隐翳．绝无佳景．一生不知几度此节．似此便可扣除．——《巢林笔谈》卷四。</p>
<p><center><font color="teal" size="+1">自作孽 <sub>名利两穷 龚炜</sub></font></center></p>

<p>　　凡物不贵重之．则不至．如求名者把心思智巧都倾入八股中．自然得名．求利者把精神命脉都钻入孔方里．自然得利．樵朽一生．名利两穷．只缘看得时文轻．便是上渎文星．看得守钱鄙．便是获罪财神．太甲曰．自作孽．不可逭．——《巢林笔谈》卷五。</p>
<p><center><font color="teal" size="+1">江上阻风 <sub>佳景如画 龚炜</sub></font></center></p>

<p>　　儿子从未远出．初应省试．不能不一往．阻风沙漫洲．舳舻相接．郡中宋氏叔侄．移船头就柳阴．棋于其下．崇友拉予看荷花．夕阳反照．荷净花明．萧疏四五人．科头握蕉扇．委影池塘．若绘江上阻风图．二景绝佳．——《巢林笔谈》卷五。</p>
<p><center><font color="teal" size="+1">黄连树下 <sub>琴声 龚炜</sub></font></center></p>

<p>　　秋来病与贫俱．夜坐小斋．郁结不解．忽琴声自内出．不觉跃起．妇能忘境．我乃为境滞耶．因取琵琶酌两三弹．作黄连树下唱酬．其声泠泠．终不能啴以缓．发以散也．——《巢林笔谈》卷六。</p>
<p><center><font color="teal" size="+1">悼亡妻 <sub>壬午除夕 龚炜</sub></font></center></p>

<p>　　微山湖上今夕是除夕耶．内亡且二十日矣．含泪濡毫．粗述其生平大略．三十七年夫妇之情．与一切病亡惨境．不忍一二道也．往年度岁．纵极艰难．内必勉措齐整．今夕但闻幕内哭声．孙男女麻衣绕膝．泪霪霪不止．何心更问度岁事．哀哉．壬午除夜泪笔．——《巢林笔谈》卷六。</p>
<p><center><font color="teal" size="+1">微山湖上 <sub>大块文章 龚炜</sub></font></center></p>

<p>　　从夏镇抵南阳．时当落照．云霞曳天．澄波倒影．俯仰上下．无彩不呈．俄而浓云四布．宝净色忽焉惨淡．已又推出新月．清光一钩．疏星万点．大块文章．真是变化不尽也．——《巢林笔谈》续编卷上。</p>
<p><center><font color="teal" size="+1">惜华年 <sub>清明闲步 龚炜</sub></font></center></p>

<p>　　数时报节．已届清明．闲步郊原．枝间柳桃．花铺菜麦．春林渐盛．黄莺紫燕．何树不啼．春水方生．黛甲素鳞．何波不跃．一切卉木禽鱼之胜．多是文章朋友之资．独惜少年一去不回．为欢常如不及．——《巢林笔谈》续编卷上。</p>
<p><center><font color="teal" size="+1">暑中悬想 <sub>绿天深处 龚炜</sub></font></center></p>

<p>　　夏月赤日行天．炎气逼人．衰年怯暑．大是苦境．旧闻处州括苍山有绿天深处．缘竹径入．百二十里绿阴．五里一亭．十里一室．明刘一介处此六十年．悬想便觉清气可挹．——《巢林笔谈》续编卷上。</p>
<p><center><font color="teal" size="+1">画中游 <sub>置身画图中 龚炜</sub></font></center></p>

<p>　　常思遍游名山水．而阻于无事之忙．限于不足之力．今老矣．虚愿难酬矣．披览名人图画．恍若置身其中．亦可少补游屐所未至．——《巢林笔谈》续编卷下。</p>
<hr>

<h2 id="子不语八篇"><a href="#子不语八篇" class="headerlink" title="子不语八篇"></a>子不语八篇</h2><p><center><font color="teal" size="+1">虫吃人 <sub>炮打蝗虫 袁枚</sub></font></center></p>

<p>　　崇祯甲申．河南飞蝗食民间小儿．每一阵来．如猛雨毒箭．环抱人而蚕食之．顷刻皮肉俱尽．方知北史载灵太后时．蚕蛾食人无算．真有其事也．开封府城门被蝗塞断．人不能出入．祥符令不得已．发火炮击之．冲开一洞．行人得通．未饭顷．又填塞矣．——《子不语》卷十二。</p>
<p><center><font color="teal" size="+1">死不松手 <sub>僵尸执元宝 袁枚</sub></font></center></p>

<p>　　雍正九年冬．西北地震．山西介休县某村．地陷里许．有未成坑者．居民掘视之．一家仇姓者．全家俱在．尸僵不腐．一切什物器皿．完好如初．主人方持天平兑银．右手犹执一元宝．把握甚牢．——《子不语》卷十二。</p>
<p><center><font color="teal" size="+1">千佛洞 <sub>肃州万佛崖 袁枚</sub></font></center></p>

<p>　　康熙五十年．肃州合黎山顶．忽有人呼曰．开不开．开不开．如是数日．无人敢答．一日．有牧童过．闻之．戏应声曰．开．顷刻砉然．风雷怒号．山石大开．中现一崖．有天生菩萨像数千．须眉宛然．至今人呼为万佛崖．章淮树观察过其地．亲见之．——《子不语》卷十六。</p>
<p><center><font color="teal" size="+1">大榕树 <sub>楚雄奇树 袁枚</sub></font></center></p>

<p>　　楚雄府[石+咢]嘉州者卜夷地方．有冬青树．根蟠近十里．远望如开数十座木行．其中桌椅床榻厨柜俱全．可住十馀户．惜树叶稀．不能遮风雨耳．其根拔地而出．枝枝有脚．——《子不语》卷二十三。</p>
<p><center><font color="teal" size="+1">卖祖宗像 <sub>偷画 袁枚</sub></font></center></p>

<p>　　有白日入人家偷画者．方卷出门．主人自外归．贼窘．持画而跪曰．此小人家祖宗像也．穷极无奈．愿以易米数斗．主人大笑．嗤其愚妄．挥叱之去．竟不取视．登堂．则所悬赵子昂画失矣．——《子不语》卷二十三。</p>
<p><center><font color="teal" size="+1">装嫩 <sub>粉楦 袁枚</sub></font></center></p>

<p>　　杭州范某娶再婚妇．年五十馀．齿半落矣．奁具内橐橐有声．启视．则匣装两胡桃．不知其所用．以为偶遗落耳．次早．老妇临镜敷粉．两颊内陷．以齿落故．粉不能匀．呼婢曰．取我粉楦来．婢以胡桃进．妇取含两颊中．扑粉遂匀．杭人从此戏呼胡桃为粉楦．——《子不语》卷二十三。</p>
<p><center><font color="teal" size="+1">雁荡奇石 <sub>动静石 袁枚</sub></font></center></p>

<p>　　南雁宕有动静石二座．大如七架屋之梁．一动一静．上下相压．游者卧石上．以脚撑之．虽七八岁童子能使离开尺许．轰然有声．倘用手推．虽舆夫十馀人．不能动其毫末．此皆天地间物理有不可解者．——《子不语》续集卷六。</p>
<p><center><font color="teal" size="+1">砸夜壶 <sub>溺壶失节 袁枚</sub></font></center></p>

<p>　　西人张某．作如皋令．幕友王贡南．杭州人．一日同舟出门．贡南夜间借用其溺壶．张大怒．曰．我西人俗例．以溺壶当妻妾．此口含何物．而可许他人乱用耶．先生无礼极矣．即命役取杖．责溺壶三十板．投之水中．而掷贡南行李于岸上．扬帆而去．——《子不语》续集卷九。</p>
<hr>

<h2 id="阅微草堂笔记八篇"><a href="#阅微草堂笔记八篇" class="headerlink" title="阅微草堂笔记八篇"></a>阅微草堂笔记八篇</h2><p><center><font color="teal" size="+1">两个术士 <sub>安中宽言 纪昀</sub></font></center></p>

<p>　　安中宽言．昔吴三桂之叛．有术士精六壬．将往投之．遇一人．言亦欲投三桂．因共宿．其人眠西墙下．术士曰．君勿眠此．此墙亥刻当圮．其人曰．君术未精．墙向外圮．非向内圮也．至夜果然．余谓此附会之谈也．是人能知墙之内外圮．则知三桂之必败矣．——《阅微草堂笔记》卷一。</p>
<p><center><font color="teal" size="+1">自己不肯死 <sub>乩判 纪昀</sub></font></center></p>

<p>　　宋按察蒙泉言．某公在明为谏官．尝扶乩问寿数．仙判某年某月某日当死．计期不远．恒悒悒．届期乃无恙．后入本朝．至九列．适同僚家扶乩．前仙又降．某公叩以所判无验．又判曰．君不死．我奈何．某公俯仰沉思．忽命驾去．盖所判正甲申三月十九日也．——《阅微草堂笔记》卷二。</p>
<p><center><font color="teal" size="+1">老儒死后 <sub>边随园言 纪昀</sub></font></center></p>

<p>　　边随园征君言．有入冥者．见一老儒立庑下．意甚惶遽．一冥吏似是其故人．揖与寒温毕．拱手对之笑曰．先生平日持无鬼论．不知先生今日果是何物．诸鬼皆粲然．老儒猬缩而已．——《阅微草堂笔记》卷四。</p>
<p><center><font color="teal" size="+1">鬼有预见 <sub>徐景熹 纪昀</sub></font></center></p>

<p>　　徐公景熹官福建盐道时．署中箧笥每火自内发．而扃钥如故．又一夕．窃剪其侍姬发．为祟殊甚．既而徐公罢归．未及行而卒．山鬼能知一岁事．故乘其将去肆侮也．徐公盛时．销声匿迹．衰气一至．无故侵陵．此邪魅所以为邪魅欤．——《阅微草堂笔记》卷六。</p>
<p><center><font color="teal" size="+1">报应 <sub>天道乘除 纪昀</sub></font></center></p>

<p>　　天道乘除．不能尽测．善恶之报．有时应．有时不应．有时即应．有时缓应．亦有时示以巧应．余在乌鲁木齐时．吉木萨报遣犯刘允成．为逋负过多．迫而自缢．余饬吏销除其名籍．见原案注语云．为重利盘剥．逼死人命事．——《阅微草堂笔记》卷八。</p>
<p><center><font color="teal" size="+1">死了还要斗 <sub>曾英华言 纪昀</sub></font></center></p>

<p>　　嘉祥曾英华言．一夕秋月澄明．与数友散步场圃外．忽旋风滚滚自东南来．中有十馀鬼．互相牵曳．且殴且詈．尚能辨其一二语．似争朱陆异同也．门户之祸．乃下彻黄泉乎．——《阅微草堂笔记》卷十二。</p>
<p><center><font color="teal" size="+1">狐仙也好 <sub>陈句山移居 纪昀</sub></font></center></p>

<p>　　陈句山前辈移居一宅．搬运家具时先置书十馀箧于庭．似闻树后小语曰．三十馀年．此间不见此物矣．视之阒如．或曰．必狐也．句山掉首曰．解作此语．狐亦大佳．——《阅微草堂笔记》卷十五。</p>
<p><center><font color="teal" size="+1">贪官下地狱 <sub>州牧伏诛 纪昀</sub></font></center></p>

<p>　　有州牧以贪横伏诛．既死之后．州民喧传其种种冥报．至不可殚书．余谓此怨毒未平．造作讹言耳．先兄晴湖则曰．天地无心．视听在民．民言如是．是亦可危也已．——《阅微草堂笔记》卷十五。</p>
<hr>

<h2 id="扬州画舫录九篇"><a href="#扬州画舫录九篇" class="headerlink" title="扬州画舫录九篇"></a>扬州画舫录九篇</h2><p><center><font color="teal" size="+1">飞堶 <sub>叶公坟 李斗</sub></font></center></p>

<p>　　叶公坟．明刑部侍郎叶公相之墓也．墓后土阜高十馀丈．前临小迎恩河．右有石桥．土人称之为叶公桥．相传为骆驼地．其上石枋．石几．翁仲．马羊．陈列墓道．里人于清明时坟上放纸鸢．掷瓦砾于翁仲帽上．以卜幸获．谓之飞堶．重阳于此登高．浸以成俗．——《扬州画舫录》卷一。</p>
<p><center><font color="teal" size="+1">僻静得好 <sub>桃花庵 李斗</sub></font></center></p>

<p>　　桃花庵僻处长春桥内．过桥．沿小溪河边折入山径．𫶇嵲难行．小澳夹两陵间．屿亦分而为两．左右有螺亭穆如亭．屿竟．琢石为阶．庵门额为朱思堂转运所书．溪水到门．可以欹身汲流漱齿．中多水鸟．白毛初满．时得人稀水深之乐．——《画舫录》卷二。</p>
<p><center><font color="teal" size="+1">茶楼酒馆 <sub>扑缸春 李斗</sub></font></center></p>

<p>　　扑缸春酒肆在街西．游屐入城．山色湖光．带于眉宇．烹鱼煮笋．尽饮纵谈．率在于是．青莲斋在街西．六安山僧茶叶馆也．僧有茶田．春夏入山．秋冬居肆．东城游人．皆于此买茶．供一日之用．郑板桥书联云．从来名士能评水．自古高僧爱斗茶．——《画舫录》卷四。</p>
<p><center><font color="teal" size="+1">演法聪 <sub>二面蔡茂根 李斗</sub></font></center></p>

<p>　　二面蔡茂根演西厢记．法聪瞪目缩臂．纵膊埋肩．搔首踟蹰．兴会飙举．不觉至僧帽欲坠．斯时举座恐其露发．茂根颜色自若．——《画舫录》卷五。</p>
<p><center><font color="teal" size="+1">男旦 <sub>魏三儿 李斗</sub></font></center></p>

<p>　　四川魏三儿．号长生．年四十．来郡城投江鹤亭．演戏一出．赠以千金．尝泛舟湖上．一时闻风．妓舸尽出．画桨相击．溪水乱香．长生举止自若．意态苍凉．——《画舫录》卷五。</p>
<p><center><font color="teal" size="+1">丝竹何如 <sub>知己食 李斗</sub></font></center></p>

<p>　　知己食在头桥上．宰夫杨氏工宰肉．得炙肉之法．谓之熏烧．肆中额云．丝竹何如．人皆不得其解．或以虽无丝竹管弦之盛语解之．谓其意在觞咏．或以丝不如竹竹不如肉语解之．谓其意在于肉．然市井屠沽．每藉联匾新异．足以致远．是皆可以不解解之也．——《画舫录》卷七。</p>
<p><center><font color="teal" size="+1">以眼为耳 <sub>明月楼 李斗</sub></font></center></p>

<p>　　明月楼茶肆．在二钓桥南．南岸外为二道沟．中皆淮水．逢潮汐则江水间之．肆中茶取于是．饮者往来不绝．人声喧阗．杂以笼养鸟声．隔席相语．恒以眼为耳．——《画舫录》卷七。</p>
<p><center><font color="teal" size="+1">同声一哭 <sub>珍珠娘 李斗</sub></font></center></p>

<p>　　珍珠娘姓朱氏．年十二工歌．继为乐工吴泗英女．染肺疾．每一椫杓．落发如风前秋柳．揽镜意慵．辄低亚自怜．阳湖黄仲则．见余每述此境．声泪齐下．美人色衰．名士穷途．煮字绣文．同声一哭．后以疾殒．年三十有八．数年后仲则客死绛州．年亦三十有八．——《画舫录》卷九。</p>
<p><center><font color="teal" size="+1">扬州泥人 <sub>雕绘土偶 李斗</sub></font></center></p>

<p>　　雕绘土偶．本苏州拔不倒做法．二人为对．三人以下为台．争新斗奇．多春台班新戏．如倒马子．打盏饭．杀皮匠．打花鼓之类．其价之贵．甚于古之鄜畤田所制泥孩儿也．——《画舫录》卷十六。</p>
<hr>

<h2 id="两般秋雨庵随笔八篇"><a href="#两般秋雨庵随笔八篇" class="headerlink" title="两般秋雨庵随笔八篇"></a>两般秋雨庵随笔八篇</h2><p><center><font color="teal" size="+1">座右铭 <sub>吕叔简语 梁绍壬</sub></font></center></p>

<p>　　明吕叔简云．今之用人．每恨无去处．而不知其病根在来处．今之理财．每恨无来处．而不知其病根在去处．二语可为居官居家者座右铭．——《两般秋雨庵随笔》卷一。</p>
<p><center><font color="teal" size="+1">不白之冤 <sub>不白 梁绍壬</sub></font></center></p>

<p>　　陈太仆句山先生．年逾耳顺．须尚全黑．裘文达公戏之曰．若以年而论．公须可谓抱不白之冤矣．——《两般秋雨庵随笔》卷二。</p>
<p><center><font color="teal" size="+1">警句 <sub>刘子明语 梁绍壬</sub></font></center></p>

<p>　　宋刘卞功字子明．隐居不仕．赐号高尚先生．答王子常书曰．常人以嗜欲杀身．以财货杀子孙．以政事杀民．以学术杀天下后世．此数语甚奇辟．——《两般秋雨庵随笔》卷一。</p>
<p><center><font color="teal" size="+1">蔡京这样说 <sub>丧心语 梁绍壬</sub></font></center></p>

<p>　　宋吴伯举守姑苏．蔡京一见大喜．入相首荐其才．三迁中书舍人．后以忤京．落职知扬州．客或有以为言者．京曰．既做官．又要做好人．两者可得兼耶．此真丧心病狂之语．——《两般秋雨庵随笔》卷一。</p>
<p><center><font color="teal" size="+1">女人之妒 <sub>吃醋 梁绍壬</sub></font></center></p>

<p>　　浙江转运张映玑．山东人．性宽和．善滑稽．一日出署．有妇人拦舆投呈．则告其夫之宠妾灭妻者也．公作杭语从容语之曰．阿奶．我系盐务官职．并非地方有司．但管人家吃盐事．不管人家吃醋事也．笑而善遣之．——《两般秋雨庵随笔》卷二。</p>
<p><center><font color="teal" size="+1">借光 <sub>诗傍门户 梁绍壬</sub></font></center></p>

<p>　　吴修龄围炉诗话云．今人作诗．称盛唐．曾在苏州见一家举殡．其铭旌云．皇明少师文渊阁大学士申公间壁豆腐店王阿奶之灵柩．可以移赠诸公．此虽虐谑．然依人门户者可以戒矣．——《两般秋雨庵随笔》卷三。</p>
<p><center><font color="teal" size="+1">立威信 <sub>上舍 梁绍壬</sub></font></center></p>

<p>　　明初．一上舍任都掌院．群属忽之．约二三新差巡按者请教．掌院厉声云．出去不可使人怕．归来不可使人笑．闻者凛然．——《两般秋雨庵随笔》卷五。</p>
<p><center><font color="teal" size="+1">夏紫秋黄 <sub>葡萄 梁绍壬</sub></font></center></p>

<p>　　北地葡萄最美．有客问．南中何以敌此．汪钝翁曰．橘柚秋黄．杨梅夏紫．此与千里莼丝．末下盐豉．春初早韭．秋末晚菘．同一风致．——《两般秋雨庵随笔》卷七。</p>
<hr>

<h2 id="春在堂随笔八篇"><a href="#春在堂随笔八篇" class="headerlink" title="春在堂随笔八篇"></a>春在堂随笔八篇</h2><p><center><font color="teal" size="+1">夫妻合印 <sub>词场佳话 俞樾</sub></font></center></p>

<p>　　华亭尹冰叔鋆德．以其祖母黄纺织图索题．图中题者甚众．有张春水七古一章．署云吴江张澹未定草．璞卿女史陆惠书．钤一小印云．文章知己．患难夫妻．张春水陆璞卿合印．亦词场佳话也．——《春在堂随笔》卷一。</p>
<p><center><font color="teal" size="+1">百工池 <sub>非颠僧遗迹 俞樾</sub></font></center></p>

<p>　　余游净慈寺．寺僧大圆指门外百工池．谓是宋时颠僧道济遗迹．余按西湖志云．宋建炎已前．寺累遭火．鞠为荆墟．熙宁间有善青乌之术者云．须凿池以禳之．寺僧宝文乃募化开池．与力者万人．故名．则此池之开．非道济也．世俗知有道济．不知有宝文．传讹久矣．——《春在堂随笔》卷二。</p>
<p><center><font color="teal" size="+1">碧螺春 <sub>洞庭山茶叶 俞樾</sub></font></center></p>

<p>　　洞庭山出茶叶．名碧萝春．余寓苏久．数有以馈者．然佳者亦不易得．屠君石巨居山中．以隐梅庵图属题．饷一小瓶．色味香俱清绝．余携至诂经精舍．汲西湖水．瀹碧萝春．叹曰．穷措大口福．被此折尽矣．——《春在堂随笔》卷二。</p>
<p><center><font color="teal" size="+1">又是一回事 <sub>谢梦渔 俞樾</sub></font></center></p>

<p>　　余同年生谢梦渔．以庚戌进士第三人及第．学问淹雅．官京师二十馀年．郁郁不得志．尝语余曰．学问是一事．科名是一事．禄位是一事．三者分而不合．有学问者不必有科名也．有科名者不必有禄位也．余深韪其言．偶以语何子贞前辈．先生曰．传不传．又是一事．——《春在堂随笔》卷二。</p>
<p><center><font color="teal" size="+1">纪岁珠 <sub>歙人妇 俞樾</sub></font></center></p>

<p>　　吴牧驺太守仰贤．手录所为诗一册见示．内有纪岁珠一首．序云．歙人某．娶妇甫一月．即行贾．妇刺绣易食．以其所馀．岁置一珠．以彩丝系之．曰纪岁珠．夫归．妇殁已三载．启箧得珠．已积二十馀颗．余谓此妇幽贞自守．而纪岁珠之名亦新艳可传．惜不得其姓氏也．——《春在堂随笔》卷五。</p>
<p><center><font color="teal" size="+1">甘露饼 <sub>勒少仲送饼 俞樾</sub></font></center></p>

<p>　　甘露饼出天长县．一饼直钱九．味不过甜．而松脆异常．勒少仲同年偶得百枚．分贻吴平斋应敏斋及余各二十四枚．媵以书云．此饼风味颇佳．请试尝之．不知尚足一说否．余报以书云．此苏家为．甚酥也．偶书于此．识老饕口福．——《春在堂随笔》卷五。</p>
<p><center><font color="teal" size="+1">封印 <sub>官府年假 俞樾</sub></font></center></p>

<p>　　西湖游览志．乃明嘉靖时田汝成所著．内有一条云．除夕官府封印．不复签押．至新正三日始开．然则明代封印．殆止此四日欤．今制未知何时更定．亦宜查考也．——《春在堂随笔》卷六。</p>
<p><center><font color="teal" size="+1">不说现话 <sub>赋七夕 俞樾</sub></font></center></p>

<p>　　自来赋七夕诗词．大率伤其离多欢少．否则羡其有生离无死别耳．丁丑七夕．恩竹樵方伯赋诉衷情词．索同人和．潘玉泉观察和云．仙家岁月异人间．弹指便经年．一年一度相见．小别即团圆．此意颇未经人道也．——《春在堂随笔》卷七。</p>
<hr>

<p><center><font color="teal" size="+1">End</font></center></p>

<hr>
    </div>

    
    
    

    <footer class="post-footer">
          <div class="post-tags">
              <a href="/tags/%E5%BF%B5%E6%A5%BC%E5%AD%A6%E7%9F%AD/" rel="tag"># 念楼学短</a>
          </div>

        

          <div class="post-nav">
            <div class="post-nav-item">
                <a href="/%E9%9D%92%E5%B0%91%E5%B9%B4%E6%96%87%E5%AD%A6/%E5%BF%B5%E6%A5%BC%E5%AD%A6%E7%9F%AD/%E5%BF%B5%E6%A5%BC%E5%AD%A6%E7%9F%AD_01/" rel="prev" title="念楼学短 - 卷一">
                  <i class="fa fa-chevron-left"></i> 念楼学短 - 卷一
                </a>
            </div>
            <div class="post-nav-item">
                <a href="/%E9%9D%92%E5%B0%91%E5%B9%B4%E6%96%87%E5%AD%A6/%E5%BF%B5%E6%A5%BC%E5%AD%A6%E7%9F%AD/%E5%BF%B5%E6%A5%BC%E5%AD%A6%E7%9F%AD_03/" rel="next" title="念楼学短 - 卷三">
                  念楼学短 - 卷三 <i class="fa fa-chevron-right"></i>
                </a>
            </div>
          </div>
    </footer>
  </article>
</div>






</div>
  </main>

  <footer class="footer">
    <div class="footer-inner">


<div class="copyright">
  &copy; 
  <span itemprop="copyrightYear">2024</span>
  <span class="with-love">
    <i class="fa fa-heart"></i>
  </span>
  <span class="author" itemprop="copyrightHolder">得月庵主人</span>
</div>

    </div>
  </footer>

  
  <div class="back-to-top" role="button" aria-label="返回顶部">
    <i class="fa fa-arrow-up fa-lg"></i>
    <span>0%</span>
  </div>

<noscript>
  <div class="noscript-warning">Theme NexT works best with JavaScript enabled</div>
</noscript>


  
  <script src="https://cdnjs.cloudflare.com/ajax/libs/animejs/3.2.1/anime.min.js" integrity="sha256-XL2inqUJaslATFnHdJOi9GfQ60on8Wx1C2H8DYiN1xY=" crossorigin="anonymous"></script>
<script src="/js/comments.js"></script><script src="/js/utils.js"></script><script src="/js/motion.js"></script><script src="/js/next-boot.js"></script>

  <script src="https://cdnjs.cloudflare.com/ajax/libs/hexo-generator-searchdb/1.4.1/search.js" integrity="sha256-1kfA5uHPf65M5cphT2dvymhkuyHPQp5A53EGZOnOLmc=" crossorigin="anonymous"></script>
<script src="/js/third-party/search/local-search.js"></script>





  





</body>
</html>
