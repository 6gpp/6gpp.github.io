<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width">
<meta name="theme-color" content="#222"><meta name="generator" content="Hexo 6.0.0">

  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">



<link rel="stylesheet" href="https://cdnjs.cloudflare.com/ajax/libs/font-awesome/6.2.1/css/all.min.css" integrity="sha256-Z1K5uhUaJXA7Ll0XrZ/0JhX4lAtZFpT6jkKrEDT0drU=" crossorigin="anonymous">
  <link rel="stylesheet" href="https://cdnjs.cloudflare.com/ajax/libs/animate.css/3.1.1/animate.min.css" integrity="sha256-PR7ttpcvz8qrF57fur/yAx1qXMFJeJFiA6pSzWi0OIE=" crossorigin="anonymous">

<script class="next-config" data-name="main" type="application/json">{"hostname":"6gpp.github.io","root":"/","images":"/images","scheme":"Gemini","darkmode":false,"version":"8.14.0","exturl":false,"sidebar":{"position":"left","display":"post","padding":18,"offset":12},"copycode":{"enable":true,"style":null},"bookmark":{"enable":false,"color":"#222","save":"auto"},"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"stickytabs":false,"motion":{"enable":true,"async":false,"transition":{"menu_item":"fadeInDown","post_block":"fadeIn","post_header":"fadeInDown","post_body":"fadeInDown","coll_header":"fadeInLeft","sidebar":"fadeInUp"}},"prism":false,"i18n":{"placeholder":"搜索...","empty":"没有找到任何搜索结果：${query}","hits_time":"找到 ${hits} 个搜索结果（用时 ${time} 毫秒）","hits":"找到 ${hits} 个搜索结果"},"path":"/search.xml","localsearch":{"enable":true,"trigger":"auto","top_n_per_article":1,"unescape":false,"preload":false}}</script><script src="/js/config.js"></script>

    <meta name="description" content="作者：﹝中 ‧ 锺叔河﹞。   汉字很难写，尤其是刀刻甲骨，漆书竹简，不可能像今天用电脑，几分钟就是一大版。故古文最简约，少废话，这是老祖宗的一项特长，不应该轻易丢掉。锺叔河积年抄得短文若干篇，短的标准，是不超过一百个汉字，而且必须是独立成篇的。现从中选出一些，略加疏解，以飨读者。借用郑板桥的一句话：“有些好处，大家看看；如无好处，糊窗糊壁、覆瓿覆盎而已。”">
<meta property="og:type" content="article">
<meta property="og:title" content="念楼学短 - 卷一">
<meta property="og:url" content="https://6gpp.github.io/%E9%9D%92%E5%B0%91%E5%B9%B4%E6%96%87%E5%AD%A6/%E5%BF%B5%E6%A5%BC%E5%AD%A6%E7%9F%AD/%E5%BF%B5%E6%A5%BC%E5%AD%A6%E7%9F%AD_01/index.html">
<meta property="og:site_name" content="得月庵">
<meta property="og:description" content="作者：﹝中 ‧ 锺叔河﹞。   汉字很难写，尤其是刀刻甲骨，漆书竹简，不可能像今天用电脑，几分钟就是一大版。故古文最简约，少废话，这是老祖宗的一项特长，不应该轻易丢掉。锺叔河积年抄得短文若干篇，短的标准，是不超过一百个汉字，而且必须是独立成篇的。现从中选出一些，略加疏解，以飨读者。借用郑板桥的一句话：“有些好处，大家看看；如无好处，糊窗糊壁、覆瓿覆盎而已。”">
<meta property="og:locale" content="zh_CN">
<meta property="article:published_time" content="2003-05-13T16:00:00.000Z">
<meta property="article:modified_time" content="2024-05-02T22:38:34.867Z">
<meta property="article:author" content="得月庵主人">
<meta property="article:tag" content="念楼学短">
<meta name="twitter:card" content="summary">


<link rel="canonical" href="https://6gpp.github.io/%E9%9D%92%E5%B0%91%E5%B9%B4%E6%96%87%E5%AD%A6/%E5%BF%B5%E6%A5%BC%E5%AD%A6%E7%9F%AD/%E5%BF%B5%E6%A5%BC%E5%AD%A6%E7%9F%AD_01/">



<script class="next-config" data-name="page" type="application/json">{"sidebar":"","isHome":false,"isPost":true,"lang":"zh-CN","comments":true,"permalink":"https://6gpp.github.io/%E9%9D%92%E5%B0%91%E5%B9%B4%E6%96%87%E5%AD%A6/%E5%BF%B5%E6%A5%BC%E5%AD%A6%E7%9F%AD/%E5%BF%B5%E6%A5%BC%E5%AD%A6%E7%9F%AD_01/","path":"青少年文学/念楼学短/念楼学短_01/","title":"念楼学短 - 卷一"}</script>

<script class="next-config" data-name="calendar" type="application/json">""</script>
<title>念楼学短 - 卷一 | 得月庵</title>
  






  <script async defer data-website-id="" src=""></script>

  <script defer data-domain="" src=""></script>

  <noscript>
    <link rel="stylesheet" href="/css/noscript.css">
  </noscript>
</head>

<body itemscope itemtype="http://schema.org/WebPage" class="use-motion">
  <div class="headband"></div>

  <main class="main">
    <div class="column">
      <header class="header" itemscope itemtype="http://schema.org/WPHeader"><div class="site-brand-container">
  <div class="site-nav-toggle">
    <div class="toggle" aria-label="切换导航栏" role="button">
        <span class="toggle-line"></span>
        <span class="toggle-line"></span>
        <span class="toggle-line"></span>
    </div>
  </div>

  <div class="site-meta">

    <a href="/" class="brand" rel="start">
      <i class="logo-line"></i>
      <p class="site-title">得月庵</p>
      <i class="logo-line"></i>
    </a>
      <p class="site-subtitle" itemprop="description">万卷古今消永日，一窗昏晓送流年</p>
  </div>

  <div class="site-nav-right">
    <div class="toggle popup-trigger" aria-label="搜索" role="button">
        <i class="fa fa-search fa-fw fa-lg"></i>
    </div>
  </div>
</div>



<nav class="site-nav">
  <ul class="main-menu menu"><li class="menu-item menu-item-home"><a href="/" rel="section"><i class="fa fa-home fa-fw"></i>首页</a></li><li class="menu-item menu-item-sitemap"><a href="/links/map.html" rel="section"><i class="fa fa-sitemap fa-fw"></i>阅历</a></li><li class="menu-item menu-item-tags"><a href="/tags/" rel="section"><i class="fa fa-tags fa-fw"></i>标签</a></li><li class="menu-item menu-item-about"><a href="/about/" rel="section"><i class="fa fa-user fa-fw"></i>关于</a></li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup"><div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" maxlength="80"
           placeholder="搜索..." spellcheck="false"
           type="search" class="search-input">
  </div>
  <span class="popup-btn-close" role="button">
    <i class="fa fa-times-circle"></i>
  </span>
</div>
<div class="search-result-container no-result">
  <div class="search-result-icon">
    <i class="fa fa-spinner fa-pulse fa-5x"></i>
  </div>
</div>

    </div>
  </div>

</header>
        
  
  <aside class="sidebar">

    <div class="sidebar-inner sidebar-nav-active sidebar-toc-active">
      <ul class="sidebar-nav">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <div class="sidebar-panel-container">
        <!--noindex-->
        <div class="post-toc-wrap sidebar-panel">
            <div class="post-toc animated"><ol class="nav"><li class="nav-item nav-level-2"><a class="nav-link" href="#%E8%87%AA%E5%BA%8F"><span class="nav-text">自序</span></a></li><li class="nav-item nav-level-2"><a class="nav-link" href="#%E8%AE%BA%E8%AF%AD%E5%8D%81%E7%AF%87"><span class="nav-text">论语十篇</span></a></li><li class="nav-item nav-level-2"><a class="nav-link" href="#%E5%AD%9F%E5%AD%90%E4%B9%9D%E7%AF%87"><span class="nav-text">孟子九篇</span></a></li><li class="nav-item nav-level-2"><a class="nav-link" href="#%E6%AA%80%E5%BC%93%E5%8D%81%E7%AF%87"><span class="nav-text">檀弓十篇</span></a></li><li class="nav-item nav-level-2"><a class="nav-link" href="#%E5%B7%A6%E4%BC%A0%E5%85%AB%E7%AF%87"><span class="nav-text">左传八篇</span></a></li><li class="nav-item nav-level-2"><a class="nav-link" href="#%E5%9B%BD%E8%AF%AD%E4%B9%9D%E7%AF%87"><span class="nav-text">国语九篇</span></a></li><li class="nav-item nav-level-2"><a class="nav-link" href="#%E6%88%98%E5%9B%BD%E7%AD%96%E5%8D%81%E7%AF%87"><span class="nav-text">战国策十篇</span></a></li><li class="nav-item nav-level-2"><a class="nav-link" href="#%E5%BA%84%E5%AD%90%E5%8D%81%E7%AF%87"><span class="nav-text">庄子十篇</span></a></li><li class="nav-item nav-level-2"><a class="nav-link" href="#%E8%AF%8F%E4%BB%A4%E5%8D%81%E5%9B%9B%E7%AF%87"><span class="nav-text">诏令十四篇</span></a></li><li class="nav-item nav-level-2"><a class="nav-link" href="#%E5%A5%8F%E5%AF%B9%E5%8D%81%E5%9B%9B%E7%AF%87"><span class="nav-text">奏对十四篇</span></a></li><li class="nav-item nav-level-2"><a class="nav-link" href="#%E7%AE%B4%E9%93%AD%E4%B9%9D%E7%AF%87"><span class="nav-text">箴铭九篇</span></a></li><li class="nav-item nav-level-2"><a class="nav-link" href="#%E4%B9%A6%E5%BA%8F%E5%8D%81%E5%9B%9B%E7%AF%87"><span class="nav-text">书序十四篇</span></a></li><li class="nav-item nav-level-2"><a class="nav-link" href="#%E6%96%87%E8%AE%BA%E4%B9%9D%E7%AF%87"><span class="nav-text">文论九篇</span></a></li></ol></div>
        </div>
        <!--/noindex-->

        <div class="site-overview-wrap sidebar-panel">
          <div class="site-author animated" itemprop="author" itemscope itemtype="http://schema.org/Person">
    <img class="site-author-image" itemprop="image" alt="得月庵主人"
      src="/images/avatar.jpg">
  <p class="site-author-name" itemprop="name">得月庵主人</p>
  <div class="site-description" itemprop="description">所有在读书中度过的日子都是美好的</div>
</div>
<div class="site-state-wrap animated">
  <nav class="site-state">
      <div class="site-state-item site-state-posts">
        <a href="/archives/">
          <span class="site-state-item-count">1234</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
          <a href="/categories/">
        <span class="site-state-item-count">8</span>
        <span class="site-state-item-name">分类</span></a>
      </div>
      <div class="site-state-item site-state-tags">
          <a href="/tags/">
        <span class="site-state-item-count">56</span>
        <span class="site-state-item-name">标签</span></a>
      </div>
  </nav>
</div>

        </div>
      </div>
    </div>

    
  </aside>


    </div>

    <div class="main-inner post posts-expand">


  


<div class="post-block">
  
  

  <article itemscope itemtype="http://schema.org/Article" class="post-content" lang="zh-CN">
    <link itemprop="mainEntityOfPage" href="https://6gpp.github.io/%E9%9D%92%E5%B0%91%E5%B9%B4%E6%96%87%E5%AD%A6/%E5%BF%B5%E6%A5%BC%E5%AD%A6%E7%9F%AD/%E5%BF%B5%E6%A5%BC%E5%AD%A6%E7%9F%AD_01/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="得月庵主人">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="得月庵">
      <meta itemprop="description" content="所有在读书中度过的日子都是美好的">
    </span>

    <span hidden itemprop="post" itemscope itemtype="http://schema.org/CreativeWork">
      <meta itemprop="name" content="念楼学短 - 卷一 | 得月庵">
      <meta itemprop="description" content="">
    </span>
      <header class="post-header">
        <h1 class="post-title" itemprop="name headline">
          念楼学短 - 卷一
        </h1>

        <div class="post-meta-container">
          <div class="post-meta">
    <span class="post-meta-item">
      <span class="post-meta-item-icon">
        <i class="far fa-calendar"></i>
      </span>
      <span class="post-meta-item-text">发表于</span>

      <time title="创建时间：2003-05-14 00:00:00" itemprop="dateCreated datePublished" datetime="2003-05-14T00:00:00+08:00">2003-05-14</time>
    </span>
    <span class="post-meta-item">
      <span class="post-meta-item-icon">
        <i class="far fa-folder"></i>
      </span>
      <span class="post-meta-item-text">分类于</span>
        <span itemprop="about" itemscope itemtype="http://schema.org/Thing">
          <a href="/categories/%E9%9D%92%E5%B0%91%E5%B9%B4%E6%96%87%E5%AD%A6/" itemprop="url" rel="index"><span itemprop="name">青少年文学</span></a>
        </span>
    </span>

  
</div>

        </div>
      </header>

    
    
    
    <div class="post-body" itemprop="articleBody">
        <blockquote>
<p>作者：﹝中 ‧ 锺叔河﹞。</p>
</blockquote>
<blockquote>
<p>汉字很难写，尤其是刀刻甲骨，漆书竹简，不可能像今天用电脑，几分钟就是一大版。故古文最简约，少废话，这是老祖宗的一项特长，不应该轻易丢掉。锺叔河积年抄得短文若干篇，短的标准，是不超过一百个汉字，而且必须是独立成篇的。现从中选出一些，略加疏解，以飨读者。借用郑板桥的一句话：“有些好处，大家看看；如无好处，糊窗糊壁、覆瓿覆盎而已。”</p>
</blockquote>
<span id="more"></span>

<hr>

<h2 id="自序"><a href="#自序" class="headerlink" title="自序"></a>自序</h2><p><center><font color="teal" size="+1">九一年自序</font></center></p>

<p>　　学其短，是学把文章写得短。写得短当然不等于写得好，但即使写不好，也可以短一些，彼此省时省力，功德无量。</p>
<p>　　汉字很难写，尤其是刀刻甲骨，漆书竹简，不可能像今天用电脑，几分钟就是一大版。故古文最简约，少废话，这是老祖宗的一项特长，不应该轻易丢掉。</p>
<p>　　我积年抄得短文若干篇，短的标准，是不超过一百个汉字，而且必须是独立成篇的。现从中选出一些，略加疏解，交《新闻出版报》陆续发表。借用郑板桥的一句话：“有些好处，大家看看；如无好处，糊窗糊壁、覆瓿覆盎而已。”如今不会用废纸糊窗糊壁封坛盖碗了，就请读者将其往字纸桶里一丢吧。</p>
<p>　　一九九一年八月二十日于长沙。</p>
<p>　　（首刊一九九一年九月一日《新闻出版报》）</p>
<p><center><font color="teal" size="+1">九八年自序</font></center></p>

<p>　　《学其短》几年前在北京报纸上开专栏时，序言中说：“即使写不好，也可以短一些，彼此省时省力，功德无量。”这当然是有感而发。因为自己写不好文章，总嫌啰唆拖沓，既然要来“学其短”，便不能不力求其短，这样稿费单上的数位虽然也短，庶可免王婆婆裹脚布之讥焉。</p>
<p>　　此次应《出版广角》月刊之请，把这个专栏续开起来，体例还是照旧，即只介绍一百字以内的文章，而且必须是独立成篇的。也还想趁此多介绍几篇纯文学以外的文字，因为我相信，有很多人和我一样，常亲近文章，却未必敢高攀文学。</p>
<p>　　学其短，当然是学古人的文章。但古人远矣，代沟隔了十几代，几十代，年轻人可能不易接近。所以便把我自己是如何读，如何理解的，用自己的话写下来。这些只是我自“学”的结果，顶多可供参考，万不敢叫别个也来“学”也。</p>
<p>　　一九九八年十二月十日于长沙。</p>
<p>　　（首刊一九九九年《出版广角》第一期）</p>
<p><center><font color="teal" size="+1">零一年自序</font></center></p>

<p>　　“学其短”从文体着眼，这是文人不屑为，学人不肯为的，我却好像很乐于为之。自己没本事写得长，也怕看“讲大道理不怕长”的文章，这当然是最初的原因；但过眼稍多，便觉得看文亦犹看人，身材长相毕竟不最重要，吸引力还在思想、气质和趣味上。</p>
<p>　　“学其短”所选的古文，本是预备给自己的外孙女儿们读的。如今课孙的对象早都进了大学，而且没有一个学文的，服务已经失去了对象。我自己对于古文今译这类事情其实并无多大兴趣，于是便决定在旧瓶中装一点新酒。——不，酒还应该说是古人的酒，仍然一滴不漏地装在这里；不过写明“念楼”的瓶子里，却由我掺进去了不少的水，用来浇自己胸中的垒块了，即标识为“念楼读”尤其是“念楼曰”的文字是也。</p>
<p>　　这正像陶弘景所说的，“只可自怡悦，不堪持赠君”。借题发挥虽然不大敢，但箭在弦上不得不发时，或者也会来那么两下吧。</p>
<p>　　二千零一年六月十一日于长沙城北之念楼。</p>
<p>　　（首刊二千零一年六月十九日《文汇报·笔会》）</p>
<p><center><font color="teal" size="+1">零二年自序</font></center></p>

<p>　　“学其短”十年中先后发表于北京、南宁和上海三地报刊时，都写有小序，此次略加修改，仍依原有次序录入，作为本书序言。要说的话，历经三次都已说完，自己认为也说得十分清楚了。</p>
<p>　　三次在报刊上发表时，专栏的名称都是“学其短”，这次却将书名叫做“念楼学短”。因为“学其短”学的是古人的文章，不过几十百把个字一篇，而“念楼读”和“念楼曰”却是我自己的文字，是我对古人文章的“读”法，然后再借题“曰”上几句，只能给想看的人看看，文责自负，不能让古人替我负责。</p>
<p>　　关于念楼，我曾经写过一篇文章，最后一句是这样说的：“楼名也别无深意，因为——念楼者，即廿楼，亦即二十楼也。”</p>
<p>　　二千零二年六月四日。</p>
<p>　　（首刊二千零二年湖南美术出版社《念楼学短》一卷本）</p>
<p><center><font color="teal" size="+1">零四年自序</font></center></p>

<p>　　“学其短”标出一个“短”字，好像只从文章的长短着眼，原来在报刊上发表时，许多人便把它看成古文短篇的今译了。这当然不算错，因为我拿来“读”和“曰”的，都是每篇不超过一百字的古文，又是我所喜欢，愿意和别人共欣赏的。谁若是想读点古文，拿了这几百篇去读，相信不会太失望。</p>
<p>　　可是我的主要兴趣却不在于“今译”，而是读之有感，想做点自己的文章。这几百篇，与其说是我译述的古文，不如说是我作文的由头；虽说太平盛世无须“借题发挥”，但借古人的酒杯，浇胸中的垒块，大概也还属于“夫人情所不能止者，圣人弗禁”的范围吧！</p>
<p>　　当然，既名“学其短”，对“学”的对象自然也要尊重，力求不读错或少读错。在这方面，自问也是尽了力的，不过将“贬谪”释读成“下放”的情况恐仍难免。虽然有人提醒，贬谪是专制朝廷打击人才的措施，下放是党和人民政府培养干部的德政，不宜相提并论。但在我看来，二者都是人从“上头”往“下头”走，从“中心”往“边缘”挪。不同者只是从前圣命难违，不能不“钦此钦遵”克期上路；后来则有锣鼓相送，还给戴上了大红花，仅此而已。于是兴之所至，笔亦随之，也就顾不得太多了。</p>
<p>　　公元二千零四年元旦。</p>
<p>　　（首刊二千零四年安徽教育出版社《学其短》一卷本）</p>
<p><center><font color="teal" size="+1">零九年自序</font></center></p>

<p>　　二千零二年由湖南美术出版社初版的《念楼学短》一卷本，只收文一百九十篇。此次将在别处出版和以后发表于各地报刊上的同类短文加入，均按《念楼学短》一卷本的体例和版式作了修订，以类相从编为五十三组，分为五卷，合集共计五百三十篇。</p>
<p>　　抄录短文加以介绍的工作，事实上是从一九八九年夏天开始的，说是为了课孙，其实也有一点学周树人躲进绍兴县馆抄古碑的意思。一眨眼二十年过去，我已从“望六”进而“望八”，俟河之清，人寿几何，真不禁感慨系之。</p>
<p>　　念楼学短》的本意，当然是为了向古人学短，但写的时候，就题发挥或借题发挥的成分越来越多，很大一部分都成了自己的文章。我的文章顶多能打六十分，但意思总是诚实的。此五卷合集，也妄想能和八五年初版的拙著《走向世界》一样，至今已四次重印，得以保持稍微长点的生命。《走向世界》书前有钱锺书先生一序，这次便向杨绛先生求序，希望双序珠玉交辉，作为永久的纪念。九十九岁高龄的杨绛先生身笔两健，惠然肯作，这实在是使我高兴和受到鼓舞的。</p>
<p>　　二千零九年六月十日。</p>
<p>　　（首刊二千一十年湖南美术出版社《念楼学短合集》）</p>
<p><center><font color="teal" size="+1">一七年自序</font></center></p>

<p>　　《念楼学短》（《学其短》）每回面世，都有一篇自序，这回已是第七篇；好在七篇加起来不过三千五百字，平均五百字一篇，还不太长。</p>
<p>　　《念楼学短》和《学其短》，开头都是一卷本，后来合二为一，一卷容纳不了五百三十篇文章（虽然都是短文），于是成了五卷本。至今五卷本已经印行三次，销路越来越广，印数越来越多；应读者要求，还会出简要版（《千年的简洁》），出多媒体数字版，五卷本便觉得累赘了。</p>
<p>　　从本版起，《念楼学短》将分上下卷印行，五卷本成了两卷本，但内容五十三组五百三十篇仍然依旧，只将各组编排次序略予调整。比如将“苏轼文十篇”“陆游文十篇”调整到“张岱文十篇”“郑燮文十篇”一起，以类相从，也许会更妥帖一些。</p>
<p>　　八十年前见过一本清末外国传教士编印的书，将《圣经》中同一段话，用各种文字翻译出来，各占一页，只有中国文言文的译文最短。我说过，我们的古文“最简约，少废话，这是老祖宗的一项特长，不应该轻易丢掉”。但老祖宗的时代毕竟是过去了，社会和文化毕竟是在进步。我们要珍重前人的特长，更要珍重现代化对我们的要求和期待，这二者是可以很好地结合起来的，我以为。</p>
<p>　　二千零一十七年于长沙，时年八十六岁。</p>
<hr>

<h2 id="论语十篇"><a href="#论语十篇" class="headerlink" title="论语十篇"></a>论语十篇</h2><p><center><font color="teal" size="+1">师生之间 <sub>各言尔志 论语</sub></font></center></p>

<p>　　颜渊季路侍．子曰．盍各言尔志．子路曰．愿车马衣裘与朋友共．敝之而无憾．颜渊曰．愿无伐善．无施劳．子路曰．愿闻子之志．子曰．老者安之．朋友信之．少者怀之．——《论语·公冶长》。</p>
<p><center><font color="teal" size="+1">逝者如斯 <sub>子在川上 论语</sub></font></center></p>

<p>　　子在川上曰．逝者如斯夫．不舍昼夜．——《论语·子罕》。</p>
<p><center><font color="teal" size="+1">夺不走的 <sub>不可夺志 论语</sub></font></center></p>

<p>　　子曰．三军可夺帅也．匹夫不可夺志也．——《论语·子罕》。</p>
<p><center><font color="teal" size="+1">什么最重要 <sub>子贡问政 论语</sub></font></center></p>

<p>　　子贡问政．子曰．足食足兵．民信之矣．子贡曰．必不得已而去．于斯三者何先．曰．去兵．子贡曰．必不得已而去．于斯二者何先．曰．去食．自古皆有死．民无信不立．——《论语·颜渊》。</p>
<p><center><font color="teal" size="+1">君臣父子 <sub>齐景公问政 论语</sub></font></center></p>

<p>　　齐景公问政于孔子．孔子对曰．君君．臣臣．父父．子子．公曰．善哉．信如君不君．臣不臣．父不父．子不子．虽有粟．吾得而食诸．——《论语·颜渊》。</p>
<p><center><font color="teal" size="+1">偏激和清高 <sub>必也狂狷乎 论语</sub></font></center></p>

<p>　　子曰．不得中行而与之．必也狂狷乎．狂者进取．狷者有所不为也．——《论语·子路》。</p>
<p><center><font color="teal" size="+1">忠不忠 <sub>论管仲 论语</sub></font></center></p>

<p>　　子贡曰．管仲非仁者与．桓公杀公子纠．不能死．又相之．子曰．管仲相桓公．霸诸侯．一匡天下．民到于今受其赐．微管仲．吾其被发左衽矣．岂若匹夫匹妇之为谅也．自经于沟渎．而莫之知也．——《论语·宪问》。</p>
<p><center><font color="teal" size="+1">何必使劲敲 <sub>荷蒉者 论语</sub></font></center></p>

<p>　　子击磬于卫．有荷蒉而过孔氏之门者．曰．有心哉．击磬乎．既而曰．鄙哉．硁硁乎．莫己知也．斯己而已矣．深则厉．浅则揭．子曰．果哉．末之难矣．——《论语·宪问》。</p>
<p><center><font color="teal" size="+1">阿鲤 <sub>陈亢问伯鱼 论语</sub></font></center></p>

<p>　　陈亢问于伯鱼曰．子亦有异闻乎．对曰．未也．尝独立．鲤趋而过庭．曰．学诗乎．对曰．未也．不学诗．无以言．鲤退而学诗．他日又独立．鲤趋而过庭．曰．学礼乎．对曰．未也．不学礼．无以立．鲤退而学礼．闻斯二者．陈亢退而喜．曰．问一得三．闻诗．闻礼．又闻君子之远其子也．——《论语·季氏》。</p>
<p><center><font color="teal" size="+1">疯子的歌 <sub>楚狂接舆 论语</sub></font></center></p>

<p>　　楚狂接舆歌而过孔子曰．凤兮凤兮．何德之衰．往者不可谏．来者犹可追．已而已而．今之从政者殆而．孔子下．欲与之言．趋而辟之．不得与之言．——《论语·微子》。</p>
<hr>

<h2 id="孟子九篇"><a href="#孟子九篇" class="headerlink" title="孟子九篇"></a>孟子九篇</h2><p><center><font color="teal" size="+1">尴尬的王 <sub>王顾左右 孟子</sub></font></center></p>

<p>　　孟子谓齐宣王曰．王之臣．有托其妻子于其友而之楚游者．比其反也．则冻馁其妻子．则如之何．王曰．弃之．曰．士师不能治士．则如之何．王曰．已之．曰．四境之内不治．则如之何．王顾左右而言他．——《孟子·梁惠王下》。</p>
<p><center><font color="teal" size="+1">暴君可杀 <sub>未闻弑君也 孟子</sub></font></center></p>

<p>　　齐宣王问曰．汤放桀．武王伐纣．有诸．孟子对曰．于传有之．曰．臣弑其君．可乎．曰．贼仁者谓之贼．贼义者谓之残．残贼之人谓之一夫．闻诛一夫纣矣．未闻弑君也．——《孟子·梁惠王下》。</p>
<p><center><font color="teal" size="+1">暴力无用 <sub>以德服人 孟子</sub></font></center></p>

<p>　　孟子曰．以力假仁者霸．霸必有大国．以德行仁者王．王不待大．汤以七十里．文王以百里．以力服人者．非心服也．力不赡也．以德服人者．中心悦而诚服也．如七十子之服孔子也．诗云．自西自东．自南自北．无思不服．此之谓也．——《孟子·公孙丑上》。</p>
<p><center><font color="teal" size="+1">偷鸡的故事 <sub>何待来年 孟子</sub></font></center></p>

<p>　　戴盈之曰．什一．去关市之征．今兹未能．请轻之．以待来年然后已．何如．孟子曰．今有人日攘其邻之鸡者．或告之曰．是非君子之道．曰．请损之．月攘一鸡．以待来年然后已．如知其非义．斯速已矣．何待来年．——《孟子·滕文公下》。</p>
<p><center><font color="teal" size="+1">有毛病 <sub>人之患 孟子</sub></font></center></p>

<p>　　孟子曰．人之患．在好为人师．——《孟子·离娄上》。</p>
<p><center><font color="teal" size="+1">读书知人 <sub>友善士 孟子</sub></font></center></p>

<p>　　孟子谓万章曰．一乡之善士．斯友一乡之善士．一国之善士．斯友一国之善士．天下之善士．斯友天下之善士．以友天下之善士为未足．又尚论古之人．颂其诗．读其书．不知其人可乎．是以论其世也．是尚友也．——《孟子·万章下》。</p>
<p><center><font color="teal" size="+1">杯水车薪 <sub>仁之胜不仁 孟子</sub></font></center></p>

<p>　　孟子曰．仁之胜不仁也．犹水胜火．今之为仁者．犹以一杯水．救一车薪之火也．不熄．则谓之水不胜火．此又与于不仁之甚者也．亦终必亡而已矣．——《孟子·告子上》。</p>
<p><center><font color="teal" size="+1">不能尽信书 <sub>不如无书 孟子</sub></font></center></p>

<p>　　孟子曰．尽信书．则不如无书．吾于武成．取二三策而已矣．仁人无敌于天下．以至仁伐至不仁．而何其血之流杵也．——《孟子·尽心下》。</p>
<p><center><font color="teal" size="+1">民重于国 <sub>民为贵 孟子</sub></font></center></p>

<p>　　孟子曰．民为贵．社稷次之．君为轻．是故得乎丘民而为天子．得乎天子为诸侯．得乎诸侯为大夫．诸侯危社稷．则变置．牺牲既成．粢盛既洁．祭祀以时．然而旱干水溢．则变置社稷．——《孟子·尽心下》。</p>
<hr>

<h2 id="檀弓十篇"><a href="#檀弓十篇" class="headerlink" title="檀弓十篇"></a>檀弓十篇</h2><p><center><font color="teal" size="+1">死后别害人 <sub>成子高 檀弓</sub></font></center></p>

<p>　　成子高寝疾．庆遗入请曰．子之病革矣．如至乎大病．则如之何．子高曰．吾闻之也．生有益于人．死不害于人．吾纵生无益于人．吾可以死害于人乎哉．我死．则择不食之地而葬我焉．——《礼记·檀弓上》。</p>
<p><center><font color="teal" size="+1">想起袁世凯 <sub>为旧君反服 檀弓</sub></font></center></p>

<p>　　穆公问于子思曰．为旧君反服．古欤．子思曰．古之君子．进人以礼．退人以礼．故有旧君反服之礼也．今之君子．进人若将加诸膝．退人若将坠诸渊．毋为戎首．不亦善乎．又何反服之礼之有．——《礼记·檀弓下》。</p>
<p><center><font color="teal" size="+1">争接班 <sub>沐浴佩玉 檀弓</sub></font></center></p>

<p>　　石骀仲卒．无嫡子．有庶子六人．卜所以为后者．曰．沐浴佩玉则兆．五人者皆沐浴佩玉．石祁子曰．孰有执亲之丧而沐浴佩玉者乎．不沐浴佩玉．石祁子兆．卫人以龟为有知也．——《礼记·檀弓下》。</p>
<p><center><font color="teal" size="+1">是不是蠢猪 <sub>工尹商阳 檀弓</sub></font></center></p>

<p>　　工尹商阳与陈弃疾追吴师．及之．陈弃疾谓工尹商阳曰．王事也．子手弓而可．手弓．子射诸．射之．毙一人．韔弓．又及．谓之．又毙二人．每毙一人．掩其目．止其御．曰．朝不坐．燕不与．杀三人．亦足以反命矣．孔子曰．杀人之中．又有礼焉．——《礼记·檀弓下》。</p>
<p><center><font color="teal" size="+1">孟姜女 <sub>杞梁妻 檀弓</sub></font></center></p>

<p>　　齐庄公袭莒于夺．杞梁死焉．其妻迎其柩于路．而哭之哀．庄公使人吊之．对曰．君之臣不免于罪．则将肆诸市朝．而妻妾执．君之臣免于罪．则有先人之敝庐在．君无所辱命．——《礼记·檀弓下》。</p>
<p><center><font color="teal" size="+1">苛政猛于虎 <sub>孔子过泰山侧 檀弓</sub></font></center></p>

<p>　　孔子过泰山侧．有妇人哭于墓者而哀．夫子式而听之．使子贡问之曰．子之哭也．壹似重有忧者．而曰．然．昔者吾舅死于虎．吾夫又死焉．今吾子又死焉．夫子曰．何为不去也．曰．无苛政．夫子曰．小子识之．苛政猛于虎也．——《礼记·檀弓下》。</p>
<p><center><font color="teal" size="+1">人的尊严 <sub>齐大饥 檀弓</sub></font></center></p>

<p>　　齐大饥．黔敖为食于路．以待饿者而食之．有饿者蒙袂辑屦．贸贸然来．黔敖左奉食．右执饮曰．嗟．来食．扬其目而视之曰．予唯不食嗟来之食．以至于斯也．从而谢焉．终不食而死．曾子闻之曰．微与．其嗟也可去．其谢也可食．——《礼记·檀弓下》。</p>
<p><center><font color="teal" size="+1">会讲话 <sub>善颂善祷 檀弓</sub></font></center></p>

<p>　　晋献文子成室．晋大夫发焉．张老曰．美哉轮焉．美哉奂焉．歌于斯．哭于斯．聚国族于斯．文子曰．武也得歌于斯．哭于斯．聚国族于斯．是全要领以从先大夫于九京也．北面再拜稽首．君子谓之善颂善祷．——《礼记·檀弓下》。</p>
<p><center><font color="teal" size="+1">犬马的待遇 <sub>仲尼使埋狗 檀弓</sub></font></center></p>

<p>　　仲尼之畜狗死．使子贡埋之．曰．吾闻之也．敝帷不弃．为埋马也．敝盖不弃．为埋狗也．丘也贫．无盖．于其封也．亦予之席．毋使其首陷焉．——《礼记·檀弓下》。</p>
<p><center><font color="teal" size="+1">朋友之道 <sub>原壤母死 檀弓</sub></font></center></p>

<p>　　孔子之故人曰原壤．其母死．夫子助之沐椁．原壤登木曰．久矣．予之不托于音也．歌曰．狸首之斑然．执女手之卷然．夫子为弗闻也者而过之．从者曰．子未可以已乎．夫子曰．丘闻之．亲者毋失其为亲也．故者毋失其为故也．——《礼记·檀弓下》。</p>
<hr>

<h2 id="左传八篇"><a href="#左传八篇" class="headerlink" title="左传八篇"></a>左传八篇</h2><p><center><font color="teal" size="+1">怀璧其罪 <sub>虞公出奔 左传</sub></font></center></p>

<p>　　初．虞叔有玉．虞公求旃．弗献．既而悔之．曰．周谚有之．匹夫无罪．怀璧其罪．吾焉用此．其以贾害也．乃献之．又求其宝剑．叔曰．是无厌也．无厌．将及我．遂伐虞公．故虞公出奔共池．——《左传·桓公十年》。</p>
<p><center><font color="teal" size="+1">政治与亲情 <sub>祭仲杀婿 左传</sub></font></center></p>

<p>　　祭仲专．郑伯患之．使其婿雍纠杀之．将享诸郊．雍姬知之．谓其母曰．父与夫孰亲．其母曰．人尽夫也．父一而已．胡可比也．遂告祭仲曰．雍氏舍其室．而将享子于郊．吾惑之．以告．祭仲杀雍纠．尸诸周氏之汪．公载以出．曰．谋及妇人．宜其死也．——《左传·桓公十五年》。</p>
<p><center><font color="teal" size="+1">抗旱 <sub>臧文仲谏焚巫尪 左传</sub></font></center></p>

<p>　　夏大旱．公欲焚巫尪．臧文仲曰．非旱备也．修城郭．贬食．省用．务穑．劝分．此其务也．巫尪何为．天欲杀之．则如勿生．若能为旱．焚之滋甚．公从之．是岁也．饥而不害．——《左传·僖公二十一年》。</p>
<p><center><font color="teal" size="+1">比太阳 <sub>贾季言赵衰赵盾 左传</sub></font></center></p>

<p>　　狄侵我西鄙．公使告于晋．赵宣子使因贾季问酆舒．且让之．酆舒问于贾季曰．赵衰赵盾孰贤．对曰．赵衰冬日之日也．赵盾夏日之日也．——《左传·文公七年》。</p>
<p><center><font color="teal" size="+1">冤大头 <sub>陈杀其大夫泄冶 左传</sub></font></center></p>

<p>　　陈灵公与孔宁仪行父通于夏姬．皆衷其衵服以戏于朝．泄冶谏曰．公卿宣淫．民无效焉．且闻不令．君其纳之．公曰．吾能改矣．公告二子．二子请杀之．公弗禁．遂杀泄冶．孔子曰．诗云．民之多辟．无自立辟．其泄冶之谓乎．——《左传·宣公九年》。</p>
<p><center><font color="teal" size="+1">好有好报 <sub>晋侯谋息民 左传</sub></font></center></p>

<p>　　晋侯归．谋所以息民．魏绛请施舍．输积聚以贷．自公以下．苟有积者尽出之．国无滞积．亦无困人．公无禁利．亦无贪民．祈以币更．宾以特牲．器用不作．车服从给．行之期年．国乃有节．三驾．而楚不能与争．——《左传·襄公九年》。</p>
<p><center><font color="teal" size="+1">品德更珍贵 <sub>不受献玉 左传</sub></font></center></p>

<p>　　宋人或得玉．献诸子罕．子罕弗受．献玉者曰．以示玉人．玉人以为宝也．故敢献之．子罕曰．我以不贪为宝．尔以玉为宝．若以与我．皆丧宝也．不若人有其宝．稽首而告曰．小人怀璧．不可以越乡．纳此以请死也．子罕置诸其里．使玉人为之攻之．富而后使复其所．——《左传·襄公十五年》。</p>
<p><center><font color="teal" size="+1">城门之战 <sub>鲁师败于阳州 左传</sub></font></center></p>

<p>　　八年春王正月．公侵齐．门于阳州．士皆坐列．曰．颜高之弓六钧．皆取而传观之．阳州人出．颜高夺人弱弓．籍丘子鉏击之．与一人俱毙．偃且射．子鉏中颊殪．颜息射人中眉．退曰．我无勇．吾志其目也．师退．冉猛伪伤足而先．其兄会乃呼曰．猛也殿．——《左传·定公八年》。</p>
<hr>

<h2 id="国语九篇"><a href="#国语九篇" class="headerlink" title="国语九篇"></a>国语九篇</h2><p><center><font color="teal" size="+1">甲鱼太小了 <sub>文伯之母 国语</sub></font></center></p>

<p>　　公父文伯饮南宫敬叔酒．以露睹父为客．羞鳖焉．小．睹父怒．相延食鳖．辞曰．将使鳖长而后食之．遂出．文伯之母闻之．怒曰．吾闻之先子曰．祭养尸．飨养上宾．鳖于何有．而使夫人怒也．遂逐之．五日．鲁大夫辞而复之．——《国语·鲁语下》。</p>
<p><center><font color="teal" size="+1">自家杀自家 <sub>惠公悔杀里克 国语</sub></font></center></p>

<p>　　惠公既杀里克而悔之．曰．芮也使寡人过．杀我社稷之镇．郭偃闻之曰．不谋而谏者冀芮也．不图而杀者君也．不谋而谏．不忠．不图而杀．不祥．不忠受君之罚．不祥罹天之祸．受君之罚死戮．罹天之祸无后．志道者勿忘．将及矣．及文公入．秦人杀冀芮而施之．——《国语·晋语三》。</p>
<p><center><font color="teal" size="+1">跟着走 <sub>文公遽见竖头须 国语</sub></font></center></p>

<p>　　文公之出也．竖头须守藏者也．不从．公入．乃求见．公辞焉以沐．谓谒者曰．沐则心覆．心覆则图反．宜吾不得见也．从者为羁绁之仆．居者为社稷之守．何必罪居者．国君而仇匹夫．惧者众矣．谒者以告．公遽见之．——《国语·晋语四》。</p>
<p><center><font color="teal" size="+1">知难不难 <sub>郭偃论治国 国语</sub></font></center></p>

<p>　　文公问于郭偃曰．始也吾以治国为易．今也难．对曰．君以为易．其难也将至矣．君以为难．其易也将至焉．——《国语·晋语四》。</p>
<p><center><font color="teal" size="+1">当头一棒 <sub>范文子被责 国语</sub></font></center></p>

<p>　　范文子暮退于朝．武子曰．何暮也．对曰．有秦客廋辞于朝．大夫莫之能对也．吾知三焉．武子怒曰．大夫非不能也．让父兄也．尔童子而三掩人于朝．吾不在晋国．亡无日矣．击之以杖．折委笄．——《国语·晋语五》。</p>
<p><center><font color="teal" size="+1">父亲的心 <sub>范武子知免 国语</sub></font></center></p>

<p>　　靡笄之役．郤献子师胜而返．范文子后入．武子曰．燮乎．女亦知吾望尔也乎．对曰．夫师．郤子之师也．其事臧．若先．则恐国人之属耳目于我也．故不敢．武子曰．吾知免矣．——《国语·晋语五》。</p>
<p><center><font color="teal" size="+1">想快点死 <sub>文子知晋难 国语</sub></font></center></p>

<p>　　反自鄢．范文子谓其宗祝曰．君骄泰而有烈．夫以德胜者犹惧失之．而况骄泰乎．君多私．今以胜归．私必昭．昭私．难必作．吾恐及焉．凡吾宗祝．为我祈死．先难为免．七年夏．范文子卒．冬．难作．始于三郤．卒于公．——《国语·晋语六》。</p>
<p><center><font color="teal" size="+1">逮鹌鹑 <sub>叔向谏杀竖襄 国语</sub></font></center></p>

<p>　　平公射鷃不死．使竖襄搏之．失．公怒．拘将杀之．叔向闻之．夕．君告之．叔向曰．君必杀之．昔吾先君唐叔射兕于徒林．殪以为大甲．以封于晋．今君嗣吾先君唐叔．射鷃不死．搏之不得．是扬吾君之耻者也．君其必速杀之．勿令远闻．君忸怩．乃趣赦之．——《国语·晋语八》。</p>
<p><center><font color="teal" size="+1">只为多开口 <sub>范献子聘鲁 国语</sub></font></center></p>

<p>　　范献子聘于鲁．问具山敖山．鲁人以其乡对．献子曰．不为具敖乎．对曰．先君献武之讳也．献子归．遍戒其所知曰．人不可以不学．吾适鲁而名其二讳．为笑焉．唯不学也．人之有学也．犹木之有枝叶也．木有枝叶．犹庇荫人．而况君子之学乎．——《国语·晋语九》。</p>
<hr>

<h2 id="战国策十篇"><a href="#战国策十篇" class="headerlink" title="战国策十篇"></a>战国策十篇</h2><p><center><font color="teal" size="+1">明白人难做 <sub>扁鹊投石 战国策</sub></font></center></p>

<p>　　医扁鹊见秦武王．武王示之病．扁鹊请除．左右曰．君之病．在耳之前．目之下．除之未必已也．将使耳不聪．目不明．君以告扁鹊．扁鹊怒而投其石．曰．君与知之者谋之．而与不知者败之．使此知秦国之政也．则君一举而亡国矣．——《战国策·秦二》。</p>
<p><center><font color="teal" size="+1">玉石和鼠肉 <sub>应侯论名实 战国策</sub></font></center></p>

<p>　　应侯曰．郑人谓玉未理者璞．周人谓鼠未腊者朴．周人怀朴过郑贾曰．欲买朴乎．郑贾曰．欲之．出其朴视之．乃鼠也．因谢不取．今平原君自以贤显名于天下．然降其主父沙丘而臣之．天下之王尚犹尊之．是天下之王．不如郑贾之智也．眩于名．不知其实也．——《战国策·秦三》。</p>
<p><center><font color="teal" size="+1">辩士 <sub>为中期说秦王 战国策</sub></font></center></p>

<p>　　秦王与中期争论．不胜．秦王大怒．中期徐行而去．或为中期说秦王曰．悍人也中期．适遇明君故也．向者遇桀纣．必杀之矣．秦王因不罪．——《战国策·秦五》。</p>
<p><center><font color="teal" size="+1">送耳环 <sub>薛公献珥 战国策</sub></font></center></p>

<p>　　齐王夫人死．有七孺子皆近．薛公欲知王所欲立．乃献七珥．美其一．明日视美珥所在．劝王立为夫人．——《战国策·齐三》。</p>
<p><center><font color="teal" size="+1">邻人之女 <sub>齐人讥田骈 战国策</sub></font></center></p>

<p>　　齐人见田骈曰．闻先生高议．设为不宦．而愿为役．田骈曰．子何闻之．对曰．臣闻之邻人之女．田骈曰．何谓也．对曰．臣邻人之女．设为不嫁．行年三十．而有七子．不嫁则不嫁．然嫁过毕矣．今先生设为不宦．訾养千钟．徒百人．不宦则然矣．而富过毕也．田子辞．——《战国策·齐四》。</p>
<p><center><font color="teal" size="+1">说客 <sub>子象论中立 战国策</sub></font></center></p>

<p>　　齐楚构难．宋请中立．齐急宋．宋许之．子象为楚谓宋王曰．楚以缓失宋．将法齐之急也．齐以急得宋．后将常急矣．是从齐而攻楚．未必利也．齐战胜楚．势必危宋．不胜．是以弱宋干强楚也．而令两万乘之国．常以急求所欲．国必危矣．——《战国策·楚一》。</p>
<p><center><font color="teal" size="+1">听音乐 <sub>田子方谏文侯 战国策</sub></font></center></p>

<p>　　魏文侯与田子方饮酒而称乐．文侯曰．钟声不比乎．左高．田子方笑．文侯曰．奚笑．子方曰．臣闻之．君明则乐官．不明则乐音．今君审于声．臣恐君之聋于官也．文侯曰．善．敬闻命．——《战国策·魏一》。</p>
<p><center><font color="teal" size="+1">牛马同拉车 <sub>公孙衍为魏将 战国策</sub></font></center></p>

<p>　　公孙衍为魏将．与其相田繻不善．季子为衍谓梁王曰．王独不见夫服牛骖骥乎．不可以行百步．今王以衍为可使将．故用之也．而听相之计．是服牛骖骥也．牛马俱死而不能成其功．王之国必伤矣．愿王察之．——《战国策·魏一》。</p>
<p><center><font color="teal" size="+1">狗咬人 <sub>白圭说新城君 战国策</sub></font></center></p>

<p>　　白圭谓新城君曰．夜行者能无为奸．不能禁狗使无吠己也．故臣能无议君于王．不能禁人议臣于君也．——《战国策·魏四》。</p>
<p><center><font color="teal" size="+1">不是时候 <sub>卫人迎新妇 战国策</sub></font></center></p>

<p>　　卫人迎新妇．妇上车．问．骖马谁马也．御曰．借之．新妇谓仆曰．拊骖无笞服．车至门．扶．教送母．灭灶．将失火．入室见臼．曰．徙之牖下．妨往来者．主人笑之．此三言者．皆要言也．然而不免为笑者．早晚之时失也．——《战国策·宋卫》。</p>
<hr>

<h2 id="庄子十篇"><a href="#庄子十篇" class="headerlink" title="庄子十篇"></a>庄子十篇</h2><p><center><font color="teal" size="+1">我是谁 <sub>梦为胡蝶 庄子</sub></font></center></p>

<p>　　昔者．庄周梦为胡蝶．栩栩然胡蝶也．自喻适志与．不知周也．俄然觉．则蘧蘧然周也．不知周之梦为胡蝶与．胡蝶之梦为周与．周与胡蝶．则必有分矣．此之谓物化．——《庄子·齐物论》。</p>
<p><center><font color="teal" size="+1">千万别过头 <sub>吾生有涯 庄子</sub></font></center></p>

<p>　　吾生也有涯．而知也无涯．以有涯随无涯．殆已．已而为知者．殆而已矣．为善无近名．为恶无近刑．缘督以为经．可以保身．可以全生．可以养亲．可以尽年．——《庄子·养生主》。</p>
<p><center><font color="teal" size="+1">选择自由 <sub>曳尾涂中 庄子</sub></font></center></p>

<p>　　庄子钓于濮水．楚王使大夫二人往先焉．曰．愿以境内累矣．庄子持竿不顾．曰．吾闻楚有神龟．死已三千岁矣．王巾笥而藏之庙堂之上．此龟者．宁其死为留骨而贵乎．宁其生而曳尾于涂中乎．二大夫曰．宁生而曳尾涂中．庄子曰．往矣．吾将曳尾于涂中．——《庄子·秋水》。</p>
<p><center><font color="teal" size="+1">真能画的人 <sub>解衣盘礴 庄子</sub></font></center></p>

<p>　　宋元君将画图．众史皆至．受揖而立．舐笔和墨．在外者半．有一史后至者．儃儃然不趋．受揖不立．因之舍．公使人视之．则解衣盘礴．裸．君曰．可矣．是真画者也．——《庄子·田子方》。</p>
<p><center><font color="teal" size="+1">得心应手 <sub>捶钩者 庄子</sub></font></center></p>

<p>　　大马之捶钩者．年八十矣．而不失豪芒．大马曰．子巧与．有道与．曰．臣有守也．臣之年二十．而好捶钩．于物无视也．非钩无察也．是用之者．假不用者也．以长得其用．而况乎无不用者乎．物孰不资焉．——《庄子·知北游》。</p>
<p><center><font color="teal" size="+1">没有对手了 <sub>郢人 庄子</sub></font></center></p>

<p>　　庄子送葬．过惠子之墓．顾谓从者曰．郢人垩漫其鼻端若蝇翼．使匠石斫之．匠石运斤成风．听而斫之．尽垩而鼻不伤．郢人立不失容．宋元君闻之．召匠石曰．尝试为寡人为之．匠石曰．臣则尝能斫之．虽然．臣之质死久矣．自夫子之死也．吾无以为质矣．吾无与言之矣．——《庄子·徐无鬼》。</p>
<p><center><font color="teal" size="+1">儒生盗墓 <sub>诗礼发冢 庄子</sub></font></center></p>

<p>　　儒以诗礼发冢．大儒胪传曰．东方作矣．事之何若．小儒曰．未解裙襦．口中有珠．诗固有之曰．青青之麦．生于陵陂．生不布施．死何含珠为．接其鬓．压其顪．而以金椎控其颐．徐别其颊．无伤口中珠．——《庄子·外物》。</p>
<p><center><font color="teal" size="+1">无用之用 <sub>惠子谓庄子 庄子</sub></font></center></p>

<p>　　惠子谓庄子曰．子言无用．庄子曰．知无用．而始可与言用矣．夫地．非不广且大也．人之所用容足耳．然则厕足而垫之致黄泉．人尚有用乎．惠子曰．无用．庄子曰．然则无用之为用也亦明矣．——《庄子·外物》。</p>
<p><center><font color="teal" size="+1">寂寞 <sub>得鱼忘筌 庄子</sub></font></center></p>

<p>　　筌者所以在鱼．得鱼而忘筌．蹄者所以在兔．得兔而忘蹄．言者所以在意．得意而忘言．吾安得夫忘言之人而与之言哉．——《庄子·外物》。</p>
<p><center><font color="teal" size="+1">少宣传 <sub>知道易勿言难 庄子</sub></font></center></p>

<p>　　庄子曰．知道易．勿言难．知而不言．所以之天也．知而言之．所以之人也．古之人．天而不人．——《庄子·列御寇》。</p>
<hr>

<h2 id="诏令十四篇"><a href="#诏令十四篇" class="headerlink" title="诏令十四篇"></a>诏令十四篇</h2><p><center><font color="teal" size="+1">将许越成 <sub>告诸大夫 吴王夫差</sub></font></center></p>

<p>　　孤将有大志于齐．吾将许越成．而无拂吾虑．若越既改．吾又何求．若其不改．反行．吾振旅焉．——《国语·吴语》。</p>
<p><center><font color="teal" size="+1">约法三章 <sub>入关告谕 汉高祖</sub></font></center></p>

<p>　　父老苦秦苛法久矣．诽谤者族．耦语者弃市．吾与诸侯约．先入关者王之．吾当王关中．与父老约．法三章耳．杀人者死．伤人及盗抵罪．馀悉除去秦法．吏民皆安堵如故．凡吾所以来．为父兄除害．非有所侵暴．毋恐．且吾所以军霸上．待诸侯至．而定要束耳．——《全汉文》卷一。</p>
<p><center><font color="teal" size="+1">千里马 <sub>却献千里马诏 汉文帝</sub></font></center></p>

<p>　　鸾旗在前．属车在后．吉行日五十里．师行三十里．朕乘千里之马．独先安之．朕不受献也．其令四方毋求来献．——《汉书·贾捐之传》。</p>
<p><center><font color="teal" size="+1">非常之人 <sub>求贤诏 汉武帝</sub></font></center></p>

<p>　　盖有非常之功．必待非常之人．故马或奔踶．而致千里．士或有负俗之累．而立功名．夫泛驾之马．跅弛之士．亦在御之而已．其令州郡察吏民．有茂材异等．可为将相．及使绝国者．——《全汉文》卷四。</p>
<p><center><font color="teal" size="+1">关心低工资 <sub>益小吏俸诏 汉宣帝</sub></font></center></p>

<p>　　吏不廉平．则治道衰．今小吏皆勤事．而俸禄薄．欲其毋侵渔百姓．难矣．其益吏百石以下俸十五．——《全汉文》卷六。</p>
<p><center><font color="teal" size="+1">给老同学 <sub>与严光 汉光武帝</sub></font></center></p>

<p>　　古大有为之君．必有不召之臣．朕何敢臣子陵哉．惟此鸿业．若涉春冰．譬之疮痏．须杖而行．若绮里不少高皇．奈何子陵少朕也．箕山颍水之风．非朕所敢望．——叶楚伧《历代名家短笺》。</p>
<p><center><font color="teal" size="+1">对吴宣战 <sub>与孙权书 曹操</sub></font></center></p>

<p>　　近者奉辞伐罪．旌麾南指．刘琮束手．今治水军八十万众．方与将军会猎于吴．——《全三国文》卷三。</p>
<p><center><font color="teal" size="+1">抚恤死者 <sub>军谯令 曹操</sub></font></center></p>

<p>　　吾起义兵．为天下除暴乱．旧土人民．死丧略尽．国中终日行．不见所识．使吾凄怆伤怀．其举义兵已来．将士绝无后者．求其亲戚以后之．授土田．官给耕牛．置学师以教之．为存者立庙．使祀其先人．魂而有灵．吾百年之后何恨哉．——《全三国文》卷二。</p>
<p><center><font color="teal" size="+1">天灾人事 <sub>大水求直言诏 唐太宗</sub></font></center></p>

<p>　　暴雨为灾．大水泛溢．静思厥咎．朕甚惧焉．文武百僚．各上封事．极言朕过．无有所讳．诸司供进．悉令减省．凡所力役．量事停废．遭水之家．赐帛有差．——《全唐文》卷六。</p>
<p><center><font color="teal" size="+1">模范君臣 <sub>问魏徵病手诏 唐太宗</sub></font></center></p>

<p>　　不见数日．忧愤甚深．自顾过已多矣．言已失矣．行已亏矣．古人云．无镜无以鉴须眉．可谓实也．比欲自往．恐劳卿．所以使人来去．若有闻知．此后可以信来具报．——《全唐文》卷九。</p>
<p><center><font color="teal" size="+1">南下三条 <sub>敕曹彬伐南唐 宋太祖</sub></font></center></p>

<p>　　江南之事．一以委卿．切勿暴掠生民．务广威信．使自归顺．不须急击也．城陷之日．慎毋杀戮．设若困斗．则李煜一门．不可加害．朕今匣剑授卿．副将而下．不用命者斩之．——《宋朝事实类编》。</p>
<p><center><font color="teal" size="+1">不戴高帽子 <sub>上尊号不允 宋太祖</sub></font></center></p>

<p>　　今汾晋未平．燕蓟未复．谓之一统．无乃过谈．仍曰太平．实多惭德．固难俞允．——《全宋文》卷七。</p>
<p><center><font color="teal" size="+1">不杀读书人 <sub>戒碑 宋太祖</sub></font></center></p>

<p>　　柴氏子孙有罪．不得加刑．纵犯谋逆．止于狱中赐尽．不得市曹显戮．亦不得连坐支属．不得杀士大夫及上书言事人．子孙有渝此誓者．天必殛之．——《全宋文》卷七。</p>
<p><center><font color="teal" size="+1">民国开篇 <sub>就职誓词 孙文</sub></font></center></p>

<p>　　倾覆满洲专制政府．巩固中华民国．图谋民生幸福．此国民之公意．文实遵之．以忠于国．为众服务．至专制政府既倒．国内无变乱．民国卓立于世界．为列邦公认．斯时．文当解临时大总统之职．谨以此誓于国民．——《孙中山全集》。</p>
<hr>

<h2 id="奏对十四篇"><a href="#奏对十四篇" class="headerlink" title="奏对十四篇"></a>奏对十四篇</h2><p><center><font color="teal" size="+1">脱祸求财 <sub>为书辞勾践 范蠡</sub></font></center></p>

<p>　　臣闻主忧臣劳．主辱臣死．昔者君王辱于会稽．所以不死．为此事也．今既以雪耻．臣请从会稽之诛．——《全上古三代文》卷五。</p>
<p><center><font color="teal" size="+1">不如卖活人 <sub>献书魏王 范座</sub></font></center></p>

<p>　　臣闻赵王以百里之地．请杀座之身．夫杀无罪范座．座薄故也．而得百里地．大利也．臣窃为大王美之．虽然．而有一焉．百里之地不可得．而死者不可复生也．则主必为天下笑矣．臣窃以为．与其以死人市．不若以生人市便也．——《全上古三代文》卷四。</p>
<p><center><font color="teal" size="+1">反对坑儒 <sub>谏始皇 扶苏</sub></font></center></p>

<p>　　天下初定．远方黔首未集．诸生皆诵法孔子．今上皆以重法绳之．臣恐天下不安．唯上察之．——《史记·秦始皇本纪》。</p>
<p><center><font color="teal" size="+1">请除肉刑 <sub>上书求赎父刑 淳于缇萦</sub></font></center></p>

<p>　　妾父为吏．齐中皆称其廉平．今坐法当刑．妾切痛死者不可复生．而刑者不可复续．虽欲改过自新．其道莫由．终不可得．妾愿没入为官婢．以赎父刑．使得改过自新也．——《全汉文》卷五十七。</p>
<p><center><font color="teal" size="+1">自告奋勇 <sub>请使匈奴书 终军</sub></font></center></p>

<p>　　军无横草之功．得列宿卫．食禄五年．边境时有风尘之警．臣宜披坚执锐．当矢石．启前行．驽下不习金革之事．今闻将遣匈奴使者．臣愿尽精厉气．奉佐明使．画吉凶于单于之前．臣年少材下．孤于外官．不足以亢一方之任．窃不胜愤懑．——《汉书·终军传》。</p>
<p><center><font color="teal" size="+1">疏还是堵 <sub>奏求治河策 平当</sub></font></center></p>

<p>　　九河今皆填灭．案经义．治水有决河深川．而无堤防壅塞之文．河从魏郡以东北多溢决．水迹难以分明．四海之众不可诬．宜博求能浚川疏河者．——《全汉文》卷四十九。</p>
<p><center><font color="teal" size="+1">一把菜 <sub>谏妄与人官 陈蕃</sub></font></center></p>

<p>　　昔明帝时．公主为子求郎．不许．赐钱千万．左右问之．帝曰．郎．天官也．以当叙德．何可妄与人耶．今陛下以郎比一把菜．臣以为反侧也．——《全后汉文》卷六十三。</p>
<p><center><font color="teal" size="+1">攻其一点 <sub>上韦抱事 高堂隆</sub></font></center></p>

<p>　　太史许芝所举韦抱．远不度于古．近不仪于今．每祭与吏争肉．自取百斤．犹恨其少也．——《全三国文》卷三十一。</p>
<p><center><font color="teal" size="+1">如何考绩 <sub>上言积粟 邓艾</sub></font></center></p>

<p>　　国之所急．惟农与战．国富则兵强．兵强则战胜．然农者．胜之本也．孔子曰．足食足兵．食在兵前也．上无设爵之劝．则下无财畜之功．今使考绩之赏．在于积粟富民．则交游之路绝．浮华之源塞矣．——《全三国文》卷四十四。</p>
<p><center><font color="teal" size="+1">魏与吴 <sub>谏伐孙权疏 赵云</sub></font></center></p>

<p>　　国贼是曹操．非孙权也．且先灭魏．则吴自服．操身虽毙．子丕篡盗．当因众心．早图关中．居河渭上游．以讨凶逆．关东义士．必裹粮策马．以迎王师．不应置魏．先与吴战．兵势一交．不得卒解也．——《三国志·赵云传》注引《云别传》。</p>
<p><center><font color="teal" size="+1">不能看 <sub>请不取注记奏 魏谟</sub></font></center></p>

<p>　　臣以自古置此．以为圣王鉴戒．陛下但为善事．勿冀臣不书．如陛下所行错误．臣不书之．天下之人皆得书之．臣以陛下为太宗文皇帝．乞陛下许臣比职褚遂良．——《全唐文》卷七百六十六。</p>
<p><center><font color="teal" size="+1">赏艺人 <sub>谏赐优伶无度疏 桑维翰</sub></font></center></p>

<p>　　向者．陛下亲御胡寇．战士重伤者．赏不过帛数端．今优人一谈一笑称旨．往往赐束帛万钱．锦袍银带．彼战士见之．能不觖望．士卒解体．陛下谁与卫社稷乎．——《全唐文》卷八百五十四。</p>
<p><center><font color="teal" size="+1">长乐之道 <sub>论安不忘危状 冯道</sub></font></center></p>

<p>　　臣为河东掌书记时．奉使中山．过井陉之险．惧马蹶失．不敢怠于御辔．及至平地．谓无足虑．遽跌而伤．凡蹈危者．虑深而获全．居安者．患生于所忽．此人情之常也．——《全唐文》卷八百五十七。</p>
<p><center><font color="teal" size="+1">拜佛无用 <sub>谏事佛书 汪焕</sub></font></center></p>

<p>　　昔梁武事佛．刺血写佛书．舍身为佛奴．屈膝为僧礼．散发俾僧践．及其终也．饿死于台城．今陛下事佛．未见刺血践发舍身屈膝．臣恐他日犹不得如梁武也．——《全唐文》卷八百七十。</p>
<hr>

<h2 id="箴铭九篇"><a href="#箴铭九篇" class="headerlink" title="箴铭九篇"></a>箴铭九篇</h2><p><center><font color="teal" size="+1">低姿态 <sub>鼎铭正 考父</sub></font></center></p>

<p>　　一命而偻．再命而伛．三命而俯．循墙而走．亦莫余敢侮．饘于是．鬻于是．以糊余口．——《左传·昭公七年》。</p>
<p><center><font color="teal" size="+1">少开口 <sub>言箴 韩愈</sub></font></center></p>

<p>　　不知言之人．乌可与言．知言之人．默焉而其意已传．幕中之辩．人反以汝为叛．台中之评．人反以汝为倾．汝不惩耶．而呶呶以害其生耶．——《全唐文》卷五百五十七。</p>
<p><center><font color="teal" size="+1">后有来者 <sub>玉箸篆志铭 舒元舆</sub></font></center></p>

<p>　　斯去千年．冰生唐时．冰复去矣．后来者谁．后千年有人．谁能待之．后千年无人．篆止于斯．呜呼主人．为吾宝之．——《全唐文》卷七百二十七。</p>
<p><center><font color="teal" size="+1">谁坑谁 <sub>秦坑铭 司空图</sub></font></center></p>

<p>　　秦术戾儒．厥民斯酷．秦儒既坑．厥祀随覆．天复儒仇．儒绝而家．秦坑儒邪．儒坑秦邪．——《全唐文》卷八百八。</p>
<p><center><font color="teal" size="+1">上天难欺 <sub>戒石铭 孟昶</sub></font></center></p>

<p>　　尔俸尔禄．民膏民脂．下民易虐．上天难欺．——《全唐文》卷一百二十九。</p>
<p><center><font color="teal" size="+1">抓住今天 <sub>劝学说 朱熹</sub></font></center></p>

<p>　　勿谓今日不学而有来日．勿谓今年不学而有来年．日月逝矣．岁不我延．呜呼已矣．是谁之愆．——《朱子文钞》。</p>
<p><center><font color="teal" size="+1">廉生威 <sub>官箴 曹端</sub></font></center></p>

<p>　　吏不畏吾严．而畏吾廉．民不服吾能．而服吾公．公则民不敢慢．廉则吏不敢欺．公生明．廉生威．——曹端《月川语录》。</p>
<p><center><font color="teal" size="+1">集句为铭 <sub>木瘿炉铭 陈继儒</sub></font></center></p>

<p>　　形固可使如槁木乎．心固可使如死灰乎．惟我与尔有是乎．——《陈眉公集》。</p>
<p><center><font color="teal" size="+1">第一清官 <sub>禁馈送檄 张伯行</sub></font></center></p>

<p>　　一线一粒．我之名节．一厘一毫．民之脂膏．宽一分．民受赐不止一分．取一文．我为人不值一文．谁云交际之常．廉耻实伤．倘非不义之财．此物何来．——《清稗类钞·廉俭类》。</p>
<hr>

<h2 id="书序十四篇"><a href="#书序十四篇" class="headerlink" title="书序十四篇"></a>书序十四篇</h2><p><center><font color="teal" size="+1">何必从严 <sub>循吏列传序 司马迁</sub></font></center></p>

<p>　　太史公曰．法令所以导民也．刑罚所以禁奸也．文武不备．良民惧然身修者．官未曾乱也．奉职循理．亦可以为治．何必威严哉．——司马迁《史记·循吏列传》。</p>
<p><center><font color="teal" size="+1">孝与非孝 <sub>孝经注序 郑玄</sub></font></center></p>

<p>　　孝经者．三才之经纬．五行之纪纲．孝为百行之首．经者不易之称．仆被难于南城山．栖迟岩石之下．念昔先人馀暇．述夫子之志．而注孝经．——《全后汉文》卷八十四。</p>
<p><center><font color="teal" size="+1">写得漂亮 <sub>繁钦集序 曹丕</sub></font></center></p>

<p>　　上西征．余守谯．繁钦从．时薛访车子能喉啭．与笳同音．钦笺还与余而盛叹之．虽过其实．而其文甚丽．——《汉魏六朝百三名家集·魏文帝集》。</p>
<p><center><font color="teal" size="+1">还当道士去 <sub>送张道士诗序 韩愈</sub></font></center></p>

<p>　　张道士．嵩高之隐者．通古今学．有文武长材．寄迹老子法中．为道士以养其亲．九年．闻朝廷将治东方贡赋之不如法者．三献书．不报．长揖而去．京师士大夫多为诗以赠．而属愈为序．——《全唐文》卷五百五十五。</p>
<p><center><font color="teal" size="+1">酬唱之交 <sub>吴蜀集引 刘禹锡</sub></font></center></p>

<p>　　长庆四年余为历阳守．今丞相赵郡李公时镇南徐州．每赋诗．飞函相示．且命同作．尔后出处乖远．亦如邻封．凡酬唱始于江南．而终于剑外．故以吴蜀为目云．——《全唐文》卷六百五。</p>
<p><center><font color="teal" size="+1">强词夺理 <sub>非国语序 柳宗元</sub></font></center></p>

<p>　　左氏国语．其文深闳杰异．固世之所耽嗜而不已也．而其说多诬淫．不概于圣．余惧世之学者．溺其文采．而沦于是非．是不得由中庸以入尧舜之道．本诸理作非国语．——《柳河东集》卷四十四。</p>
<p><center><font color="teal" size="+1">委曲求全 <sub>野人闲话序 景焕</sub></font></center></p>

<p>　　野人者．成都景焕．山野之人也．闲话者．知音会语．话前蜀主孟氏一朝人间闻见之事也．其中有功臣瑞应朝廷规制可纪之事．则尽自史官一代之书．此则不述．故事件繁杂．言语猥俗．亦可警悟于人者．录之．编为五卷．谓之野人闲话．——景焕《野人闲话》。</p>
<p><center><font color="teal" size="+1">诗人选诗 <sub>唐百家诗选序 王安石</sub></font></center></p>

<p>　　余与宋次道同为三司判官时．次道出其家藏唐诗百馀编．诿余择其精者．次道因名曰百家诗选．废日力于此．良可悔也．虽然．欲知唐诗者．观此足矣．——王安石《临川文集》卷八十四。</p>
<p><center><font color="teal" size="+1">诗与真实 <sub>闻鼙录序 陆游</sub></font></center></p>

<p>　　元丰初置武学．先太师以三馆兼判学事．今学制规模．多出于公．而策问亦具载家集中．后百馀年．某从子朴作闻鼙录若干篇．论孙吴遗意．欲上之朝．且乞序于某．某懦且老．非能知武事者．朴许国自奋之志．亦某所愧也．乃从其请．——陆游《渭南文集》卷十五。</p>
<p><center><font color="teal" size="+1">题诗难 <sub>观潮阁诗序 叶适</sub></font></center></p>

<p>　　赵君既成观潮阁．遍索阁上旧诗刻之．恨其遗落不尽存也．余观自昔固有因一题一咏之工．而其地与物遂得以名于后矣．若是者何俟多求．而势亦不能多．至于阅世次．序废兴．验物情．怀土俗．必待众作粲然并著．而后可以考见．则其不尽存者．诚可惜云．——叶适《水心集》卷之十二。</p>
<p><center><font color="teal" size="+1">当朝的史事 <sub>今言序 郑晓</sub></font></center></p>

<p>　　文献不足．杞宋无征．方策尚存．文武未坠．盖通今学古非两事也．洛阳少年．通达国体．尝曰．不习为吏．视已成事．予有取焉．述今言三百四十四条．藏之故箧中．项甥子长进士录而观之．曰．周官师典常．汉史述故事．盍与古言并梓之．予不能止也．——郑晓《今言》。</p>
<p><center><font color="teal" size="+1">今昔不能比 <sub>日知录前言 顾炎武</sub></font></center></p>

<p>　　愚自少读书．有所得辄记之．其有不合．时复改定．或古人先我而有者．则遂削之．积三十馀年．乃成一编．取子夏之言．名曰日知录．以证后之君子．——顾炎武《日知录》。</p>
<p><center><font color="teal" size="+1">以笑代哭 <sub>笑倒小引 陈皋谟</sub></font></center></p>

<p>　　大地一笑场也．装鬼脸．跳猴圈．乔腔种种．丑状般般．我欲大恸一番．既不欲浪掷此闲眼泪．我欲埋愁到底．又不忍锁杀此瘦眉尖．客曰．闻有买笑征愁法．子曷效之．予曰．唯唯．然则笑倒乎．哭倒也．集笑倒．——周作人校订的《明清笑话四种》。</p>
<p><center><font color="teal" size="+1">文人打油 <sub>哑然绝句自序 曾衍东</sub></font></center></p>

<p>　　七如诗句．多不成话．却又好笑．以其不成话．便当覆瓿．因其多好笑．搁在巾箱．舍不得糟蹋他了．久之成堆．公然一集．古云．下士闻道．大笑之．不笑不足以为道．——曾衍东《哑然绝句》。</p>
<hr>

<h2 id="文论九篇"><a href="#文论九篇" class="headerlink" title="文论九篇"></a>文论九篇</h2><p><center><font color="teal" size="+1">忌迎合 <sub>韦苏州论诗 赵璘</sub></font></center></p>

<p>　　吴兴僧昼．字皎然．工律诗．尝谒韦苏州．恐诗体不合．乃于舟中抒思．作古体十数篇为贽．韦公全不称赏．昼极失望．明日写其旧制献之．韦公吟讽．大加叹咏．因语昼云．师几失声名．何不但以所工见投．而猥希老夫之意．人各有所得．非卒能致．昼大服其鉴别之精．——赵璘《因话录》，原无题。</p>
<p><center><font color="teal" size="+1">意趣同归 <sub>书三绝句诗后 欧阳修</sub></font></center></p>

<p>　　前一篇．梅圣俞咏泥滑滑．次一篇．苏子美咏黄莺．后一篇．余咏画眉鸟．三人者之作也．出于偶然．初未始相知．及其至也．意趣同归．岂非其精神会通．遂暗合耶．自二子死．余殆绝笔于斯矣．——《欧阳文忠全集》卷七十三。</p>
<p><center><font color="teal" size="+1">文章如女色 <sub>书林和靖诗 黄庭坚</sub></font></center></p>

<p>　　欧阳文忠公极赏林和靖疏影横斜水清浅．暗香浮动月黄昏之句．而不知和靖别有咏梅一联云．雪后园林才半树．水边篱落忽横枝．似胜前句．不知文忠缘何弃此而赏彼．文章大概亦如女色．好恶止系于人．——《山谷题跋》卷二。</p>
<p><center><font color="teal" size="+1">同时异时 <sub>跋苏子美真迹 周必大</sub></font></center></p>

<p>　　同时则妒贤嫉能．异时乃哀穷悼屈．古今殆一律也．使刘元瑜辈见子美词翰于百年之后．则所谓一网之举．安知不转为十袭之藏乎．——周必大《平园集》，原题《跋苏子美四时歌真迹》。</p>
<p><center><font color="teal" size="+1">生气 <sub>高手画画 傅山</sub></font></center></p>

<p>　　高手画画．作写意．人无眼鼻．而神情举止．生动可爱．写影人从而装点刻画．便有几分死人气矣．诗文之妙亦尔．若一七八尺体面大汉．但看其背后．岂不伟然．掉过脸来．模模胡胡．眼不成眼．鼻不成鼻．则拙塑匠一泥人耳．微七八尺．即十丈何为．——傅山《霜红龛集》，原无题。</p>
<p><center><font color="teal" size="+1">不相同才好 <sub>题目与文章 廖燕</sub></font></center></p>

<p>　　凡事做到慷慨淋漓激宕尽情处．便是天地间第一篇绝妙文字．若必欲向之乎者也中寻文字．又落第二义矣．世人有题目始寻文章．予则先有文章偶借题目耳．犹有悲借泪以出之．非有泪而始悲也．题目是众人的．文章是自己的．故千古有同题目．并无同文章．——廖燕《山居杂谈》，原无标题。</p>
<p><center><font color="teal" size="+1">新旧唐书 <sub>唐书 王士禛</sub></font></center></p>

<p>　　予尝论新唐书不及旧书．盖矜奇字句．全失本色．又制诏等文词率皆削去．虽谓事增于前．辞省于旧．远逊旧书之详雅矣．——王士禛《池北偶谈》卷十三。</p>
<p><center><font color="teal" size="+1">竹轩 <sub>题榜不易 王士禛</sub></font></center></p>

<p>　　有求竹轩名于东坡者．久之书匾还之．乃竹轩二字．甚矣．题榜之不易也．余再入蜀．谒武侯庙．见某中丞题榜曰．丞相祠堂．余深叹其大雅．不可移易．又吾郡重修历下亭．或题其榜曰．海右此亭古．亦叹其确．此所谓颠扑不破者也．——王士禛《古夫于亭杂录》卷五。</p>
<p><center><font color="teal" size="+1">文字狱 <sub>戴南山孑遗录 梁启超</sub></font></center></p>

<p>　　孑遗录以桐城一县被贼始末为骨干．而晚明流寇全部形势乃至明之所以亡者具见焉．而又未尝离桐而有枝溢之词．可谓极史家技术之能．无怪其毅然以明史自命而窃比迁固也．所志不遂．而陷大僇．以子长蚕室校之．岂所谓九渊之下．尚有天衢者耶．——梁启超《饮冰室文集》。</p>
<hr>

<p><center><font color="teal" size="+1">End</font></center></p>

<hr>
    </div>

    
    
    

    <footer class="post-footer">
          <div class="post-tags">
              <a href="/tags/%E5%BF%B5%E6%A5%BC%E5%AD%A6%E7%9F%AD/" rel="tag"># 念楼学短</a>
          </div>

        

          <div class="post-nav">
            <div class="post-nav-item">
                <a href="/%E9%9D%92%E5%B0%91%E5%B9%B4%E6%96%87%E5%AD%A6/%E4%B9%A1%E5%9C%9F%E4%B8%AD%E5%9B%BD/%E4%B9%A1%E5%9C%9F%E4%B8%AD%E5%9B%BD/" rel="prev" title="乡土中国">
                  <i class="fa fa-chevron-left"></i> 乡土中国
                </a>
            </div>
            <div class="post-nav-item">
                <a href="/%E9%9D%92%E5%B0%91%E5%B9%B4%E6%96%87%E5%AD%A6/%E5%BF%B5%E6%A5%BC%E5%AD%A6%E7%9F%AD/%E5%BF%B5%E6%A5%BC%E5%AD%A6%E7%9F%AD_02/" rel="next" title="念楼学短 - 卷二">
                  念楼学短 - 卷二 <i class="fa fa-chevron-right"></i>
                </a>
            </div>
          </div>
    </footer>
  </article>
</div>






</div>
  </main>

  <footer class="footer">
    <div class="footer-inner">


<div class="copyright">
  &copy; 
  <span itemprop="copyrightYear">2024</span>
  <span class="with-love">
    <i class="fa fa-heart"></i>
  </span>
  <span class="author" itemprop="copyrightHolder">得月庵主人</span>
</div>

    </div>
  </footer>

  
  <div class="back-to-top" role="button" aria-label="返回顶部">
    <i class="fa fa-arrow-up fa-lg"></i>
    <span>0%</span>
  </div>

<noscript>
  <div class="noscript-warning">Theme NexT works best with JavaScript enabled</div>
</noscript>


  
  <script src="https://cdnjs.cloudflare.com/ajax/libs/animejs/3.2.1/anime.min.js" integrity="sha256-XL2inqUJaslATFnHdJOi9GfQ60on8Wx1C2H8DYiN1xY=" crossorigin="anonymous"></script>
<script src="/js/comments.js"></script><script src="/js/utils.js"></script><script src="/js/motion.js"></script><script src="/js/next-boot.js"></script>

  <script src="https://cdnjs.cloudflare.com/ajax/libs/hexo-generator-searchdb/1.4.1/search.js" integrity="sha256-1kfA5uHPf65M5cphT2dvymhkuyHPQp5A53EGZOnOLmc=" crossorigin="anonymous"></script>
<script src="/js/third-party/search/local-search.js"></script>





  





</body>
</html>
